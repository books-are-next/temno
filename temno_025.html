<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIX">
    <meta name="apple-mobile-web-app-capable" content="yes">
    <title>XIX</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="20">
    <link rel="prev" href="./temno_024.html">
    <link rel="next" href="./temno_026.html">
    <link rel="self" href="temno_025.html">
    <meta name="identifier" content="jirasek-temno-5a48bf3">
    <meta name="role" content="chapter">
  </head>
  <body data-nb-words="1912" data-nb-chars="11444" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./temno_024.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XIX</span></h1>
        <p class="chunk" data-nb-ref-number="2" id="chunk2" data-nb-words="76" data-nb-chars="451"><span class="idea" data-nb-ref-number="2" id="idea2" data-nb-words="76" data-nb-chars="451">Luka po&nbsp;šíru daleku na&nbsp;jih od&nbsp;Meziříčí a&nbsp;na sever k&nbsp;Rohenicům zatemnila se&nbsp;nocí. Kde za&nbsp;dne svítila oslnivými pablesky kovově třpytná hladina hluboké tůně, tam vyhaslo, slepo v&nbsp;černu rákosí a&nbsp;sítin. Houštiny po&nbsp;březích říčky i&nbsp;v&nbsp;jejím oblouku ztemněly; nad nimi jako nad shlukem stanů táborových vztyčené štandáry mladých topolů až&nbsp;po&nbsp;korunku osekaných. Skupiny stromů u&nbsp;řeky i&nbsp;stará doubrava za&nbsp;ní&nbsp;rozlehly se&nbsp;v&nbsp;masu obrovitých siluet měkkých obrysů.</span></p>
        <p class="chunk" data-nb-ref-number="3" id="chunk3" data-nb-words="111" data-nb-chars="679"><span class="idea" data-nb-ref-number="3" id="idea3" data-nb-words="111" data-nb-chars="679">Do&nbsp;těchto zčernalých luk brali se&nbsp;z&nbsp;různých stran jako stíny mužové a&nbsp;ženy. Vycházeli z&nbsp;Meziříčí za&nbsp;humny ze&nbsp;statků i&nbsp;chalup, brali se&nbsp;jednotlivě nebo po&nbsp;dvou po&nbsp;třech. Jiní docházeli z&nbsp;rohenické a&nbsp;slavětínské strany, od&nbsp;Královy Lhoty, z&nbsp;Bohuslavic i&nbsp;z&nbsp;Pohoře. Z&nbsp;těchto sousedních i&nbsp;vzdálenějších vesnic putovali polem, chodníky, po&nbsp;mezích vlhkých rosou, mezi lány hustého obilí, kolem pustých ouhorů i&nbsp;opuštěnými ouvozy, v&nbsp;jejichž březích černaly se&nbsp;trnkové houště nebo osamělá planá hruška. Šli bez hlasu, chvílemi se&nbsp;tratili v&nbsp;oupadech, pojednou se&nbsp;zase vynořovali a&nbsp;kráčeli vyšším chodníkem, stín za&nbsp;stínem, až&nbsp;náhle mizeli v&nbsp;lukách, jako by&nbsp;utonuli v&nbsp;černém, mlčícím jezeru.</span></p>
        <p class="chunk" data-nb-ref-number="4" id="chunk4" data-nb-words="62" data-nb-chars="351"><span class="idea" data-nb-ref-number="4" id="idea4" data-nb-words="62" data-nb-chars="351">Také Tomáš s&nbsp;Helenkou vyšli té&nbsp;noci do&nbsp;luk. Brali se&nbsp;kus za&nbsp;strýcem Klancem. Kráčel se&nbsp;ždáreckým Urbanem a&nbsp;Janem Jiráskovým, jehož bílý šerkový kabát jim naznačoval cestu v&nbsp;hustém šeru. Helenka kráčela jako u&nbsp;vidění. Z&nbsp;babiččiny sedničky vyšla v&nbsp;hlubokém dojmu. Ještě se&nbsp;v&nbsp;ní chvěl a&nbsp;již se&nbsp;brala do&nbsp;nového vzrušení. Už&nbsp;noční cesta sama napínala mysl.</span></p>
        <p class="chunk" data-nb-ref-number="5" id="chunk5" data-nb-words="71" data-nb-chars="441"><span class="idea" data-nb-ref-number="5" id="idea5" data-nb-words="71" data-nb-chars="441">Před nimi tmavá, nekonečná luka, vpravo, na&nbsp;východ, obzorem pásmo Orlických hor v&nbsp;zamžení par, v&nbsp;němž se&nbsp;tratily Dešenský kopec i&nbsp;Marušin kámen a&nbsp;ostatní hory a&nbsp;splývaly v&nbsp;hradbu ohromného stínu. Nad širou, černou rovinou vysoké nebe a&nbsp;po něm v&nbsp;tichém jiskření hvězd bělavá oblaka nehnutá. Do&nbsp;vlažného vzduchu červnové noci stoupal chlad z&nbsp;orosených luk; pojednou zavanula odněkud, z&nbsp;kusu již posečeného, kořenná, těžká vůně schnoucího sena.</span></p>
        <p class="chunk" data-nb-ref-number="6" id="chunk6" data-nb-words="28" data-nb-chars="171"><span class="idea" data-nb-ref-number="6" id="idea6" data-nb-words="28" data-nb-chars="171">A&nbsp;ticho, veliké ticho nade vším od&nbsp;hor po&nbsp;šíru daleku. Jen chvílemi udeřil do&nbsp;něho z&nbsp;odlehlých rákosin, z&nbsp;močálu vrbami porostlého chraptivý, ostrý hlas vodního chřástala.</span></p>
        <p class="chunk" data-nb-ref-number="7" id="chunk7" data-nb-words="100" data-nb-chars="553"><span class="idea" data-nb-ref-number="7" id="idea7" data-nb-words="100" data-nb-chars="553">Znenadání vynořily se&nbsp;dál nalevo na&nbsp;jiném chodníku jiné tři postavy, dva muži a&nbsp;žena v&nbsp;plachetce. Zastavily se&nbsp;s&nbsp;Klancem a&nbsp;jeho druhy, pak kráčely s&nbsp;nimi společně dál. Tomáš, kterého tajemná ta&nbsp;pouť vábila i&nbsp;zjařovala, hádal, kdo to&nbsp;asi. Helenka však se&nbsp;mu&nbsp;neozvala. V&nbsp;svém napětí a&nbsp;v&nbsp;dychtivém očekávání, v&nbsp;němž chvěla se&nbsp;i&nbsp;tichá bázeň, ani nevěděla, že&nbsp;mlčí. Dopředu upírala zrak, kam jdou, kde již dojdou, kde to&nbsp;shromáždění. A&nbsp;bude-li tam otec, bude-li možná, aby přišel. Kdyby ho&nbsp;stihli, kdyby správce&nbsp;– A&nbsp;slečna, slečna! A&nbsp;pan regent! Co&nbsp;by&nbsp;bylo&nbsp;–</span></p>
        <p class="chunk" data-nb-ref-number="8" id="chunk8" data-nb-words="58" data-nb-chars="335"><span class="idea" data-nb-ref-number="8" id="idea8" data-nb-words="58" data-nb-chars="335">„Pozor, Helenko!“ zvolal Tomáš. „Podej mně ruku.“ Dostaliť se&nbsp;do&nbsp;chrastin, do&nbsp;husté porostliny na&nbsp;stezník mokřinou. Než nedala se&nbsp;vésti; teprve až&nbsp;pak, když se&nbsp;jim nad hlavami zavřelo husté černo pod korunami starých olší, u&nbsp;lávky přes říčku, kdež na&nbsp;ně&nbsp;čekal strýc s&nbsp;ostatními. Nad nimi tma, pod lávkou černo; v&nbsp;něm tiché hrčení vody.</span></p>
        <p class="chunk" data-nb-ref-number="9" id="chunk9" data-nb-words="55" data-nb-chars="316"><span class="idea" data-nb-ref-number="9" id="idea9" data-nb-words="55" data-nb-chars="316">Když překročili lávku a&nbsp;vyrazili ze&nbsp;stromoví zase na&nbsp;volno, začernala se&nbsp;před nimi za&nbsp;loukou doubrava na&nbsp;nevalném chlumku. Tam byl konec jejich pouti. Tomáš si&nbsp;všiml, že&nbsp;stranou doubravy stál nějaký mužský, druhý pak ještě dále v&nbsp;lukách a&nbsp;vpravo ještě jeden. Stáli nehybně, jako by&nbsp;na&nbsp;někoho čekali. Zeptal se&nbsp;na&nbsp;ně.</span></p>
        <p class="chunk" data-nb-ref-number="10" id="chunk10" data-nb-words="6" data-nb-chars="42"><span class="idea" data-nb-ref-number="10" id="idea10" data-nb-words="6" data-nb-chars="42">„To jsou varty, hlídají,“ vysvětlil strýc.</span></p>
        <p class="chunk" data-nb-ref-number="11" id="chunk11" data-nb-words="56" data-nb-chars="341"><span class="idea" data-nb-ref-number="11" id="idea11" data-nb-words="56" data-nb-chars="341">U&nbsp;doubravy však ani člověka; jako by&nbsp;tam nikoho nebylo. A&nbsp;doubrava sama všecka černá, bez světýlka. Ale když vkročili pod její hustý kryt, zahlédli mužské i&nbsp;ženy prosmykující se&nbsp;jako černé stíny mezi kmeny z&nbsp;různých stran jednotlivě nebo v&nbsp;skupinách, všichni směrem do&nbsp;středu starého háje. Pak už&nbsp;také zablesklo světlo spletí černých haluzí.</span></p>
        <p class="chunk" data-nb-ref-number="12" id="chunk12" data-nb-words="47" data-nb-chars="308"><span class="idea" data-nb-ref-number="12" id="idea12" data-nb-words="47" data-nb-chars="308">Hořelo v&nbsp;dřevěné svítilně zavěšené na&nbsp;haluzi svalovitého dubu. Druhá lucerna s&nbsp;planoucí svíčkou lojovou stála na&nbsp;zemi stranou dubu mezi vyvstalými, křivolakými kořeny. U&nbsp;ní veliký korbel a&nbsp;košík bílou plachetkou zakrytý. Třeslavá zář luceren míhala se&nbsp;po&nbsp;kmenech starých stromů i&nbsp;po paloučku jimi obklopeném.</span></p>
        <p class="chunk" data-nb-ref-number="13" id="chunk13" data-nb-words="72" data-nb-chars="465"><span class="idea" data-nb-ref-number="13" id="idea13" data-nb-words="72" data-nb-chars="465">Poblíže té&nbsp;visuté svítilny stál kazatel Moc v&nbsp;tmavém plášti a&nbsp;kantor Tauc s&nbsp;několika sedláky v&nbsp;tmavých dlouhých kabátech i&nbsp;v&nbsp;bělavých šerkách, s&nbsp;širokými klobouky na&nbsp;hlavách. Mezi nimi Meziříčtí, které Tomáš dobře znal, Hubáček, Kolčar a&nbsp;Vaněček, všichni tři statní sedláci nejlepších let. Z&nbsp;přespolních ukázal Helence na&nbsp;bělovlasého Piksu Jakuba z&nbsp;Rohenic a&nbsp;na vysokého, hubeného Matěje Kupku slavětínského, nápadného dlouhým krkem. Tomáš tyto dva také dobře znal.</span></p>
        <p class="chunk" data-nb-ref-number="14" id="chunk14" data-nb-words="71" data-nb-chars="400"><span class="idea" data-nb-ref-number="14" id="idea14" data-nb-words="71" data-nb-chars="400">Na&nbsp;ostatní se&nbsp;přeptával a&nbsp;uslyšel, že&nbsp;ten zavalitý je&nbsp;Vilímek z&nbsp;Královy Lhoty a&nbsp;ten velký vedle něho, v&nbsp;šedivém kabátě, černých dlouhých vlasů, že&nbsp;je&nbsp;slavětínský mlynář, že&nbsp;mluví s&nbsp;Němečkem z&nbsp;Šestovic (ten byl nevelký), a&nbsp;ten hned u&nbsp;nich že&nbsp;je&nbsp;také ze&nbsp;Slavětína, Jakl, on, Mikuláš. Dle jména znal skoro všecky z&nbsp;vypravování otcových a&nbsp;u&nbsp;strýce, věděl, že&nbsp;jsou bratři zvláště horliví a&nbsp;zvláště vážení.</span></p>
        <p class="chunk" data-nb-ref-number="15" id="chunk15" data-nb-words="47" data-nb-chars="293"><span class="idea" data-nb-ref-number="15" id="idea15" data-nb-words="47" data-nb-chars="293">Ostatní kupili se&nbsp;kolem neveliké té&nbsp;prostory a&nbsp;již se&nbsp;dělili: na&nbsp;jedné straně muži, sedláci, chalupníci, na&nbsp;druhé ženy ve&nbsp;svátečním obleku v&nbsp;kabátkách nebo jen v&nbsp;kordulkách, vdané i&nbsp;svobodné, v&nbsp;bílých prostých čepcích, v&nbsp;plachetkách, nebo prostovlasé s&nbsp;pentlíkem nad čelem, pletence po&nbsp;zádech.</span></p>
        <p class="chunk" data-nb-ref-number="16" id="chunk16" data-nb-words="23" data-nb-chars="123"><span class="idea" data-nb-ref-number="16" id="idea16" data-nb-words="23" data-nb-chars="123">K&nbsp;té skupině předních u&nbsp;kazatele zavedl Klanc oba horáky, Jiráska s&nbsp;Urbanem, jenž řečně se&nbsp;hlásil k&nbsp;Mocovi a&nbsp;živě ho&nbsp;vítal.</span></p>
        <p class="chunk" data-nb-ref-number="17" id="chunk17" data-nb-words="58" data-nb-chars="366"><span class="idea" data-nb-ref-number="17" id="idea17" data-nb-words="58" data-nb-chars="366">Helenka stojíc mezi ženami pozorovala tuto skupinu i&nbsp;ostatní shromáždění tak tajemné v&nbsp;šeru háje i&nbsp;v&nbsp;míhavých, mdlých prosvitech svítilen. I&nbsp;otce vyhlížela, není-li mezi muži. Pak znenadání ho&nbsp;spatřila naproti přes trávník. Právě došel hrubě chvátaje, jak bylo zřejmo na&nbsp;zardělé, zpocené tváři a&nbsp;zrychleném dechu. Kazatel a&nbsp;ti kolem rádi jej uviděli, živě ho&nbsp;vítali.</span></p>
        <p class="chunk" data-nb-ref-number="18" id="chunk18" data-nb-words="97" data-nb-chars="567"><span class="idea" data-nb-ref-number="18" id="idea18" data-nb-words="97" data-nb-chars="567">Šum hovorů mezi stromy náhle ztichl, když mužové u&nbsp;dubu smeknuvše ustoupili mezi ostatní. Jen kazatel tam zůstal a&nbsp;s&nbsp;ním kantor Tauc. Moc sňal plášť a&nbsp;položil jej pod strom. Bez paruky, v&nbsp;černém sousedském kabátě, v&nbsp;černých punčochách s&nbsp;agendou v&nbsp;ruce stanul tváří v&nbsp;tvář shromážděným. Mužští smekli. Kantor zanotoval „Zpívejme my&nbsp;nyní&nbsp;–“a všichni, i&nbsp;kazatel, zpívali s&nbsp;ním. Světlo mohli v&nbsp;doubravě utajit, zpěv však celého houfu plným hlasem zpívaný byl by&nbsp;pronikl z&nbsp;háje ven a&nbsp;zalehl nočním, hlubokým tichem daleko do&nbsp;luk a&nbsp;do polí. Proto všichni tlumili své hlasy.</span></p>
        <p class="chunk" data-nb-ref-number="19" id="chunk19" data-nb-words="97" data-nb-chars="574"><span class="idea" data-nb-ref-number="19" id="idea19" data-nb-words="97" data-nb-chars="574">Helenka měla tak jako Tomáš kancionálek s&nbsp;sebou, než v&nbsp;tom hlubokém šeru nemohla ho&nbsp;vytáhnout z&nbsp;kapsy, třebaže i&nbsp;v&nbsp;sousedství, v&nbsp;zástupu zaplanula třetí lucerna. A&nbsp;také ho&nbsp;nepotřebovala; umělať tu&nbsp;píseň zpaměti. Dosud jí&nbsp;nikdá neslyšela ve&nbsp;sboru. Teď ji&nbsp;zpívali osmahlí muži, mladí i&nbsp;staří šedivci, sestry vrásčitých i&nbsp;hladkých, svěžích lící. Zpěv ten dojímal i&nbsp;v&nbsp;tom přidušení hlasů i&nbsp;tím, kde zněl, jak se&nbsp;tlumeně nesl pod černým krytem rozložitých korun a&nbsp;zanikal mezi starými kmeny plnými žluté plísně v&nbsp;třeslavé červené záři luceren a&nbsp;dál se&nbsp;tratícími v&nbsp;hlubokém temnu.</span></p>
        <p class="chunk" data-nb-ref-number="20" id="chunk20" data-nb-words="17" data-nb-chars="128"><span class="idea" data-nb-ref-number="20" id="idea20" data-nb-words="17" data-nb-chars="128">Když píseň utichla, zaznělo od&nbsp;dubu do&nbsp;ticha kazatelovo po­zdravení shromážděným; pak začal zvučným, jímavým hlasem promlouvati:</span></p>
        <p class="chunk" data-nb-ref-number="21" id="chunk21" data-nb-words="81" data-nb-chars="496"><span class="idea" data-nb-ref-number="21" id="idea21" data-nb-words="81" data-nb-chars="496">„I&nbsp;nasázel Abrahám stromoví v&nbsp;Bersabé a&nbsp;vzýval tam jméno Hospodina, boha silného, věčného. Také my, bratři a&nbsp;sestry, sešli jsme se&nbsp;pod stromy, pod těmito duby jako v&nbsp;skrejši, abychom vzývali pánaboha svého podle víry předků svých, neb mocní tohoto světa vzali nám naše modlitebny a&nbsp;vy musíte chodit do&nbsp;papežských kostelů a&nbsp;jejich kněží poslouchat, obrazy a&nbsp;figury a&nbsp;všelijaké tatrmany rukou lidskou udělané vzývat, klanět se&nbsp;starým i&nbsp;novým svatým, což všechno je&nbsp;proti čisté pravdě Písma svatého.</span></p>
        <p class="chunk" data-nb-ref-number="22" id="chunk22" data-nb-words="16" data-nb-chars="100"><span class="idea" data-nb-ref-number="22" id="idea22" data-nb-words="16" data-nb-chars="100">Jsme drobty, ode všech utiskaní; ale Kristus Pán o&nbsp;nich poručil, aby nebyly zkaženy, ale zachovány.“</span></p>
        <p class="chunk" data-nb-ref-number="23" id="chunk23" data-nb-words="62" data-nb-chars="384"><span class="idea" data-nb-ref-number="23" id="idea23" data-nb-words="62" data-nb-chars="384">Myslivec Machovec nestál, jako v&nbsp;oujezdském kostele stával, s&nbsp;hlavou sehnutou, oči do&nbsp;země, aby mu&nbsp;do&nbsp;nich nebylo vidět; nebyl jako kamenný sloup, jak o&nbsp;něm správce Čermák zlostně řekl. Srdce myslivcovo teď všecko otevřeno kazatelově řeči. Zpočátku se&nbsp;jednou dvakrát ohlédl po&nbsp;svých dětech, ale pak už&nbsp;očí svých od&nbsp;kazatele neodvrátil. Než pojednou je&nbsp;sklopil na&nbsp;okamžik, když slyšel:</span></p>
        <p class="chunk" data-nb-ref-number="24" id="chunk24" data-nb-words="18" data-nb-chars="121"><span class="idea" data-nb-ref-number="24" id="idea24" data-nb-words="18" data-nb-chars="121">„Z&nbsp;donucení jste služebníci hříchu, z&nbsp;donucení vyznáváte ústy jinak, než srdcem věříte, a&nbsp;způsobem pokrytským jste živi.“</span></p>
        <p class="chunk" data-nb-ref-number="25" id="chunk25" data-nb-words="14" data-nb-chars="90"><span class="idea" data-nb-ref-number="25" id="idea25" data-nb-words="14" data-nb-chars="90">Hleděl na&nbsp;kazatele upřeně, s&nbsp;výrazem úzkostného napětí v&nbsp;tváři, jako by&nbsp;očekával rozsudek.</span></p>
        <p class="chunk" data-nb-ref-number="26" id="chunk26" data-nb-words="37" data-nb-chars="218"><span class="idea" data-nb-ref-number="26" id="idea26" data-nb-words="37" data-nb-chars="218">„Nemůžete být a&nbsp;nejste v&nbsp;svém svědomí upokojeni,“ rozbíral kazatel, „poněvadž, jak Kristus Pán praviti ráčil u&nbsp;sv. Matouše, ‚kdož by&nbsp;pak mne zapřel před lidmi, zapřímť ho&nbsp;i&nbsp;já před otcem svým, kterýž jest v&nbsp;nebesích‘.“</span></p>
        <p class="chunk" data-nb-ref-number="27" id="chunk27" data-nb-words="4" data-nb-chars="35"><span class="idea" data-nb-ref-number="27" id="idea27" data-nb-words="4" data-nb-chars="35">Myslivec tajně, zhluboka povzdechl.</span></p>
        <p class="chunk" data-nb-ref-number="28" id="chunk28" data-nb-words="39" data-nb-chars="227"><span class="idea" data-nb-ref-number="28" id="idea28" data-nb-words="39" data-nb-chars="227">„A&nbsp;poněvadž sluší více boha poslouchati než lidí,“ mluvil kazatel, „máme i&nbsp;ústy vyznati, jak srdcem věříme, jak bůh přikázal v&nbsp;Knize Jozue: Ať&nbsp;neodchází kniha zákona toho od&nbsp;úst tvých, ale přemyšlovati budeš o&nbsp;něm dnem i&nbsp;nocí.“</span></p>
        <p class="chunk" data-nb-ref-number="29" id="chunk29" data-nb-words="57" data-nb-chars="341"><span class="idea" data-nb-ref-number="29" id="idea29" data-nb-words="57" data-nb-chars="341">Ta&nbsp;slova žehla. Myslivcovo svědomí ozvalo se&nbsp;slovy kazatelovými. Často mu&nbsp;vyčítalo zrovna toto, zrovna tím se&nbsp;znepokojoval, zrovna o&nbsp;tom často uvažoval v&nbsp;lesní samotě i&nbsp;doma v&nbsp;bezesných nocích, kdy bodalo ho&nbsp;v&nbsp;nitru, ať&nbsp;se&nbsp;rozhodne, že&nbsp;se&nbsp;musí rozhodnout. Tady všecky ty&nbsp;výčitky a&nbsp;domluvy, všecko svědomí nabylo zvuku, tady to&nbsp;slyšel nahlas.</span></p>
        <p class="chunk" data-nb-ref-number="30" id="chunk30" data-nb-words="93" data-nb-chars="527"><span class="idea" data-nb-ref-number="30" id="idea30" data-nb-words="93" data-nb-chars="527">Helenka za&nbsp;té&nbsp;řeči přes tu&nbsp;chvíli vzhlédla po&nbsp;otci, kdy to&nbsp;ono slovo kazatelovo ostřeji se&nbsp;doteklo i&nbsp;uhodilo. Všimla si, jak otci se&nbsp;mění tvář, jak se&nbsp;jí&nbsp;překmitují chmury, jak sebou trhl a&nbsp;maně si&nbsp;dvakrát prudce hrábl do&nbsp;vlasů, když kazatel uváděl, že&nbsp;tu&nbsp;tam bratři to&nbsp;poznali, a&nbsp;uváděl jich jména i&nbsp;osad jejich, že&nbsp;nechali toho obojetnictví, že&nbsp;se&nbsp;vytrhli z&nbsp;toho zajetí babylónského a&nbsp;vydali se&nbsp;do&nbsp;země zaslíbené, za&nbsp;hranice, kdež svobodně vyznávají víru svých předků. Helenka se&nbsp;lekla toho vyzvání i&nbsp;zřejmého otcova pohnutí.</span></p>
        <p class="chunk" data-nb-ref-number="31" id="chunk31" data-nb-words="69" data-nb-chars="409"><span class="idea" data-nb-ref-number="31" id="idea31" data-nb-words="69" data-nb-chars="409">A&nbsp;slyšela dál, jak kazatel napomínal, aby všichni zůstali věrni víře svých předků v&nbsp;těchto dobách protivenství, kdy se&nbsp;vyplnilo, co&nbsp;Písmo dí, že&nbsp;Hospodin vodit je&nbsp;bude mezi národy a&nbsp;prožene je&nbsp;pod hůl, jak vyzýval, aby se&nbsp;posilovali příklady těch, kteří pro víru statky i&nbsp;hrdlo vážili, aby se&nbsp;utěšovali svatým čtením a&nbsp;zpíváním pobožných písní a&nbsp;teď aby se&nbsp;posílili a&nbsp;utěšili nejmocnější posilou, večeří Páně.</span></p>
        <p class="chunk" data-nb-ref-number="32" id="chunk32" data-nb-words="42" data-nb-chars="274"><span class="idea" data-nb-ref-number="32" id="idea32" data-nb-words="42" data-nb-chars="274">I&nbsp;byla k&nbsp;ní příprava. Moc předříkával hlasitě vyznání hříchů a&nbsp;prosbu za&nbsp;odpuštění a&nbsp;tuto modlitbu říkalo všecko shromáždění šeptem za&nbsp;kazatelem. Pak proslovil obřadné otázky o&nbsp;lítosti a&nbsp;všechen houf odpovídal na&nbsp;ně&nbsp;hromadně. Po&nbsp;veřejném rozhřešení všech přijímání podobojí.</span></p>
        <p class="chunk" data-nb-ref-number="33" id="chunk33" data-nb-words="62" data-nb-chars="344"><span class="idea" data-nb-ref-number="33" id="idea33" data-nb-words="62" data-nb-chars="344">Kantor Tauc stal se&nbsp;té&nbsp;chvíle pomocníkem kazatelovým. Podával mu&nbsp;z&nbsp;košíka chléb už&nbsp;na&nbsp;rybičky nakrájený. Moc jej požehnal, jakož i&nbsp;víno, jež Tauc mu&nbsp;lil z&nbsp;korbele do&nbsp;kalicha. Muži i&nbsp;ženy přistupovali blíže k&nbsp;dubu. Kazatel lámal chléb a&nbsp;podával z&nbsp;patény do&nbsp;ruky každému z&nbsp;„hodovníků“; Tauc pak jda za&nbsp;ním s&nbsp;kalichem nachyloval jej k&nbsp;jejich rtům.</span></p>
        <p class="chunk" data-nb-ref-number="34" id="chunk34" data-nb-words="77" data-nb-chars="439"><span class="idea" data-nb-ref-number="34" id="idea34" data-nb-words="77" data-nb-chars="439">Helenka zahlédla Tomáše, jak se&nbsp;přibočil k&nbsp;otci a&nbsp;přistoupil s&nbsp;ním ku&nbsp;přijímání, zahlédla i&nbsp;otcovu zkroušenou tvář&nbsp;– Vtom jí&nbsp;zmizel i&nbsp;bratr a&nbsp;sama se&nbsp;ocitla s&nbsp;nejbližšími sestrami v&nbsp;řadě vpřed, aby přijímala. V&nbsp;ten okamžik jí&nbsp;zase zatanuly třesoucí se&nbsp;ruce babiččiny, vrásčitá její tvář, lesklá slzami&nbsp;– Ji&nbsp;samu zamrazilo a&nbsp;zachvěla se, když kazatel podal jí&nbsp;požehnaný chléb. A&nbsp;když vtom se&nbsp;jí&nbsp;pod očima zaleskl kalich, cítila, že&nbsp;zbledla.</span></p>
        <p class="chunk" data-nb-ref-number="35" id="chunk35" data-nb-words="39" data-nb-chars="254"><span class="idea" data-nb-ref-number="35" id="idea35" data-nb-words="39" data-nb-chars="254">Pak padla na&nbsp;kolena jako všichni na&nbsp;poděkování pánubohu. Zbožný tlumený zpěv opět zazněl a&nbsp;nesl se&nbsp;míhavou, jako zamženou, červenavou září chudých světel i&nbsp;ostrými stíny poletujícími po&nbsp;sloupoví drsných kmenů výš do&nbsp;černé klenby tichých, nehnutých korun.</span></p>
        <p class="chunk" data-nb-ref-number="36" id="chunk36" data-nb-words="49" data-nb-chars="278"><span class="idea" data-nb-ref-number="36" id="idea36" data-nb-words="49" data-nb-chars="278">Helenka nezpívala; nemohla pohnutím. Ale bylo jí&nbsp;blaze; pokrm a&nbsp;nápoj těla stal se&nbsp;jí&nbsp;pokrmem a&nbsp;nápojem duše. Všeliká tíha z&nbsp;ní spadla; cítila ulehčení, rozjasnění i&nbsp;přilnutí ke&nbsp;všem tu&nbsp;s&nbsp;ní klečícím. Byla s&nbsp;nimi jedna duše a&nbsp;zbožnou, vroucnou jejich píseň zpívala v&nbsp;svém srdci.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./temno_026.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>