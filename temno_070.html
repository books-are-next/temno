<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="LXIV">
    <meta name="apple-mobile-web-app-capable" content="yes">
    <title>LXIV</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="65">
    <link rel="prev" href="./temno_069.html">
    <link rel="next" href="./temno_071.html">
    <link rel="self" href="temno_070.html">
    <meta name="identifier" content="jirasek-temno-5a48bf3">
    <meta name="role" content="chapter">
  </head>
  <body data-nb-words="1996" data-nb-chars="11557" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./temno_069.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="1" data-nb-chars="4"><span class="idea" data-nb-ref-number="1" id="idea1" data-nb-words="1" data-nb-chars="4">LXIV</span></h1>
        <p class="chunk" data-nb-ref-number="2" id="chunk2" data-nb-words="160" data-nb-chars="845"><span class="idea" data-nb-ref-number="2" id="idea2" data-nb-words="160" data-nb-chars="845">Minul týden, minul měsíc, co&nbsp;Tomáš uprchl z&nbsp;Prahy, a&nbsp;Helenka nic o&nbsp;něm nezaslechla. Přestávala se&nbsp;o&nbsp;něj lekat a&nbsp;již pevně doufala, že&nbsp;vyvázl. Když také říjen se&nbsp;nachýlil ke&nbsp;konci, věřila, že&nbsp;je&nbsp;i&nbsp;s&nbsp;Vostrým za&nbsp;hranicemi, u&nbsp;pantáty. Ten teď už&nbsp;ví&nbsp;také o&nbsp;ní. To&nbsp;pomyšlení tížilo skoro stále; temně za&nbsp;dne i&nbsp;při práci, prudčeji, když byla sama a&nbsp;v&nbsp;noci, kdy často probděla dlouhé chvíle v&nbsp;trudném myšlení a&nbsp;vzpomínání. Také sny ji&nbsp;děsily; otce vídala nebo Vostrého, bledého, s&nbsp;rudým puchýřem na&nbsp;víčku, jak ji&nbsp;honí, jak po&nbsp;ní&nbsp;sahá, a&nbsp;ona do&nbsp;země jako zarostlá, nohy slabé, bez vlády. Jindy ve&nbsp;snu se&nbsp;s&nbsp;Tomášem modlila, tady v&nbsp;komůrce, z&nbsp;Klejchovy knížky se&nbsp;modlili a&nbsp;ona ji&nbsp;přikrývala kabátkem, a&nbsp;vtom že&nbsp;přišel Lazar Kiš, žid ze&nbsp;Skalky, a&nbsp;hlásil, tak že&nbsp;pro ně&nbsp;přijel, aby šli a&nbsp;sedli si, pantáta že&nbsp;se&nbsp;nemůže dočkat. Tenkrát se&nbsp;ve&nbsp;spaní rozplakala.</span></p>
        <p class="chunk" data-nb-ref-number="3" id="chunk3" data-nb-words="117" data-nb-chars="710"><span class="idea" data-nb-ref-number="3" id="idea3" data-nb-words="117" data-nb-chars="710">Jinak měla v&nbsp;domě pokoj. Paní Lerchová přestala o&nbsp;Tomášově útěku mluvit a&nbsp;P. Daniel, jenž občas přicházel návštěvou, choval se&nbsp;k&nbsp;Helence zvlášť laskavě. Přinesl jí&nbsp;také mědirytinu, obrázek Jana Nepomuckého, na&nbsp;znamení své přízně. Když jí&nbsp;připomenul, že&nbsp;je&nbsp;svěcený, políbila obrázek a&nbsp;začervenala se. Skalka se&nbsp;jí&nbsp;kmitla, jak regent, starý pan Lhotský, podal jí&nbsp;také takový obrázek, který jí&nbsp;z&nbsp;Prahy přivezl, a&nbsp;jak tenkráte jen naoko jej políbila. A&nbsp;teď. Svědomí uhlodlo, smutek pocítila a&nbsp;se sklopenýma očima poslouchala, jak P.&nbsp;Daniel před ní&nbsp;a&nbsp;před starou paní vykládal, že&nbsp;došly dobré zprávy z&nbsp;Říma, že&nbsp;se&nbsp;tam jedná o&nbsp;kanonizaci blahoslaveného Jana Nepomuckého, že&nbsp;se&nbsp;jeho svatořečení už&nbsp;bohdá brzy dočkají.</span></p>
        <p class="chunk" data-nb-ref-number="4" id="chunk4" data-nb-words="32" data-nb-chars="210"><span class="idea" data-nb-ref-number="4" id="idea4" data-nb-words="32" data-nb-chars="210">O&nbsp;Tomášovi také přestal se&nbsp;zmiňovat; až&nbsp;pojednou, dobrých čtrnácte dní po&nbsp;jeho útěku, začal se&nbsp;jednou odpoledne před paní Lerchovou Helenky vyptávat na&nbsp;toho predikanta, na&nbsp;Vostrého, kterého již jménem jmenoval.</span></p>
        <p class="chunk" data-nb-ref-number="5" id="chunk5" data-nb-words="136" data-nb-chars="754"><span class="idea" data-nb-ref-number="5" id="idea5" data-nb-words="136" data-nb-chars="754">P. Daniel podjal se&nbsp;toho vyzvídání na&nbsp;popud P. Mateřovského, „hradeckého“, který mu&nbsp;svěřil, že&nbsp;běží o&nbsp;důležitou věc, o&nbsp;novou stopu kacířskou, že&nbsp;již kolik dní pátrá a&nbsp;že v&nbsp;tom je&nbsp;také ten uprchlý predikant, on, Mateřovský, že&nbsp;se&nbsp;na&nbsp;něj toho děvčete, Helenky, vyptával před komisí, že&nbsp;zvěděl to&nbsp;ono, že&nbsp;však děvče jistě všechno neřeklo, a&nbsp;tak že&nbsp;on, P. Daniel, když má&nbsp;nad ní&nbsp;takovou moc, měl by&nbsp;se&nbsp;znovu pokusit, jemu že&nbsp;by&nbsp;se&nbsp;tak netajila, zvláště nyní. A&nbsp;dal mu&nbsp;hned také direktivu. P. Daniel začal podle ní&nbsp;zkoumat zvolna, polehoučku, nejprve o&nbsp;bratru Tomášovi, hlavně však o&nbsp;Vostrém. P.&nbsp;Mateřovskému záleželo především na&nbsp;tom, aby zvěděl, měl-li Vostrý také tady v&nbsp;Praze spolky a&nbsp;s&nbsp;kým, ke&nbsp;komu chodil, kde se&nbsp;zdržoval, skrýval-li se&nbsp;tu&nbsp;v&nbsp;Praze samé.</span></p>
        <p class="chunk" data-nb-ref-number="6" id="chunk6" data-nb-words="113" data-nb-chars="604"><span class="idea" data-nb-ref-number="6" id="idea6" data-nb-words="113" data-nb-chars="604">Helence nebyly první zkoumavé dotazy ani nápadné, ani podezřelé; ale když se&nbsp;P. Daniel pokaždé vracel k&nbsp;Vostrému, vycítila, že&nbsp;v&nbsp;tom něco je, že&nbsp;mu&nbsp;na&nbsp;něm obzvláště záleží. Sice tušila najisto, že&nbsp;Vostrý se&nbsp;zná s&nbsp;tím tajemným měšťanem, jenž Tomášovi tajně dodal Klejchovu knížku a&nbsp;jenž s&nbsp;nimi mluvil o&nbsp;tajné pobožnosti poblíže Týnského kostela; ale o&nbsp;tom ani nehlesla. Jen to&nbsp;řekla, že&nbsp;s&nbsp;Vostrým jen jednou mluvila, když ji&nbsp;na&nbsp;Koňském trhu zastavil, že&nbsp;se&nbsp;ho&nbsp;tenkráte ptala, kde bude na&nbsp;noc, a&nbsp;on že&nbsp;se&nbsp;jen usmál a&nbsp;řekl, že&nbsp;tu&nbsp;má&nbsp;pelíšek, ale kde, že&nbsp;nepověděl, a&nbsp;že o&nbsp;tom už&nbsp;nemluvila ani pak s&nbsp;Tomášem.</span></p>
        <p class="chunk" data-nb-ref-number="7" id="chunk7" data-nb-words="11" data-nb-chars="78"><span class="idea" data-nb-ref-number="7" id="idea7" data-nb-words="11" data-nb-chars="78">Když poté P. Daniel podával Mateřovskému zprávu, horlivě, z&nbsp;přesvědčení dodal:</span></p>
        <p class="chunk" data-nb-ref-number="8" id="chunk8" data-nb-words="16" data-nb-chars="85"><span class="idea" data-nb-ref-number="8" id="idea8" data-nb-words="16" data-nb-chars="85">„To děvče řeklo jistě všechno a&nbsp;nelže, měl jste ji&nbsp;slyšet. Věřím jí, jistě víc neví.“</span></p>
        <p class="chunk" data-nb-ref-number="9" id="chunk9" data-nb-words="4" data-nb-chars="27"><span class="idea" data-nb-ref-number="9" id="idea9" data-nb-words="4" data-nb-chars="27">P. Mateřovský se&nbsp;zachmuřil.</span></p>
        <p class="chunk" data-nb-ref-number="10" id="chunk10" data-nb-words="43" data-nb-chars="210"><span class="idea" data-nb-ref-number="10" id="idea10" data-nb-words="43" data-nb-chars="210">„Tak jsem opět v&nbsp;koncích. Doufal jsem, že&nbsp;tady snad by&nbsp;se&nbsp;našla stopa. A&nbsp;zase nic. Lišky kacířské, ne&nbsp;a&nbsp;ne dostat se&nbsp;jim na&nbsp;kobylku. A&nbsp;je tu, tady v&nbsp;Praze, to&nbsp;hnízdo kacířské, tady v&nbsp;Praze. Ale já&nbsp;nepolevím!“&nbsp;–</span></p>
        <p class="chunk" data-nb-ref-number="11" id="chunk11" data-nb-words="80" data-nb-chars="427"><span class="idea" data-nb-ref-number="11" id="idea11" data-nb-words="80" data-nb-chars="427">Poté se&nbsp;Helence uvolnilo; P. Daniel přestal se&nbsp;pátravě vyptávat. A&nbsp;volno jí&nbsp;bylo také v&nbsp;tom, že&nbsp;se&nbsp;nesplnilo, čeho se&nbsp;obávala, když sem k&nbsp;paní Lerchové se&nbsp;ubírala: že&nbsp;Jiří se&nbsp;změní, že&nbsp;se&nbsp;od&nbsp;ní&nbsp;odvrátí. A&nbsp;on přišel sem hned první den, kdy se&nbsp;vrátil z&nbsp;vinice; dále pak bylo, jako bývalo. Docházel zase tak jako před svou nemocí, jenže se&nbsp;skoro jen vídali; málokdy mohli spolu sami promluvit, a&nbsp;když, tak jen úkradem, na&nbsp;okamžik.</span></p>
        <p class="chunk" data-nb-ref-number="12" id="chunk12" data-nb-words="70" data-nb-chars="409"><span class="idea" data-nb-ref-number="12" id="idea12" data-nb-words="70" data-nb-chars="409">Jiří, jenž opět chodil do&nbsp;koleje, sedal za&nbsp;těch svých návštěv s&nbsp;babičkou, někdy s&nbsp;P. Danielem. Jindy býval rád, když zastal babičku samotnu ve&nbsp;sklípku; teď se&nbsp;mu&nbsp;jak mohl vyhnul, poněvadž když meškal v&nbsp;tom klenutém, útulném pokojíčku, Helenka tam s&nbsp;nimi nebývala. Proto vymýšlel i&nbsp;záminky, aby nemusil do&nbsp;sklípku. Přicházelať Helenka jen do&nbsp;velkého pokoje a&nbsp;také tam často s&nbsp;nimi sedala, šijíc stranou u&nbsp;okna.</span></p>
        <p class="chunk" data-nb-ref-number="13" id="chunk13" data-nb-words="71" data-nb-chars="397"><span class="idea" data-nb-ref-number="13" id="idea13" data-nb-words="71" data-nb-chars="397">Jiří teď už&nbsp;zase nemyslil na&nbsp;to, co&nbsp;jej na&nbsp;vinici po&nbsp;Tomášově útěku tak znepokojilo, na&nbsp;Helenčin původ a&nbsp;její příbuzenstvo. Utěšil se&nbsp;její pravověrností a&nbsp;vyhýbal se&nbsp;rozpomínkám na&nbsp;její minulost. Nikdá se&nbsp;teď před Helenkou nezmínil o&nbsp;Tomášovi, i&nbsp;kvůli sobě, i&nbsp;kvůli ní. Sám na&nbsp;něj teď nerad vzpomínal a&nbsp;také mu&nbsp;bylo líto Helenky; nechtěl se&nbsp;dotýkat té&nbsp;bolavé události, která jistě ji&nbsp;trudí a&nbsp;tíží.</span></p>
        <p class="chunk" data-nb-ref-number="14" id="chunk14" data-nb-words="74" data-nb-chars="436"><span class="idea" data-nb-ref-number="14" id="idea14" data-nb-words="74" data-nb-chars="436">Také u&nbsp;Hubátia nebylo již řeči o&nbsp;tom útěku a&nbsp;tajemném predikantu; Hubátia to&nbsp;vůbec málo zajímalo, deklamátor Svoboda, jenž teď ani jednou nevynechal, když hráli na&nbsp;housle, se&nbsp;také již nezmínil a&nbsp;Jiří sám ani slovem o&nbsp;to nezavadil, poněvadž se&nbsp;domníval, že&nbsp;měl deklamátora v&nbsp;nepravém domnění. Proto také o&nbsp;tom, že&nbsp;zahlédl toho predikanta na&nbsp;síni před bytem Hubátiovým a&nbsp;Svobodovým, nic nepověděl ani doma, ani u&nbsp;babičky před P. Danielem.</span></p>
        <p class="chunk" data-nb-ref-number="15" id="chunk15" data-nb-words="129" data-nb-chars="743"><span class="idea" data-nb-ref-number="15" id="idea15" data-nb-words="129" data-nb-chars="743">K&nbsp;Hubátiovi na&nbsp;concertum chodil rád, ale návštěvy u&nbsp;babičky se&nbsp;nemohl dočkat a&nbsp;pokaždé tam pospíchal. Zdálo se&nbsp;mu, že&nbsp;se&nbsp;Helenka uklidňuje. Byla vážná, ne&nbsp;však zasmušilá a&nbsp;tak těžce smutná jako poslední dobou na&nbsp;vinici. A&nbsp;když on&nbsp;vstoupil, zjasnilo se&nbsp;jí&nbsp;v&nbsp;pohledu. To&nbsp;jej blažilo. Babiččin velký pokoj s&nbsp;tmavým starodávným nábytkem, dosti zasmušilý, jako by&nbsp;teď prohlédl; připadalo mu&nbsp;v&nbsp;něm světleji a&nbsp;veseleji, když tam mohl meškat ve&nbsp;společnosti Helenčině, třebaže neseděla s&nbsp;nimi u&nbsp;stolu, nýbrž stranou u&nbsp;okna, obyčejně tu&nbsp;šijíc. Zůstával teď déle s&nbsp;babičkou, a&nbsp;jen když tu&nbsp;Helenky nebylo a&nbsp;věděl, že&nbsp;nepřijde, krátil návštěvy a&nbsp;vracel se&nbsp;nespokojen i&nbsp;mrzut domů. Pak už&nbsp;počalo se&nbsp;mu&nbsp;ozývat přání, kdyby Helenka mohla se&nbsp;opět vrátit k&nbsp;nim.</span></p>
        <p class="chunk" data-nb-ref-number="16" id="chunk16" data-nb-words="81" data-nb-chars="513"><span class="idea" data-nb-ref-number="16" id="idea16" data-nb-words="81" data-nb-chars="513">Jednou odpoledne před samými vánočními svátky seděl zase s&nbsp;babičkou ve&nbsp;velkém pokoji; také P. Daniel přišel. Helenka šila u&nbsp;okna, majíc kus vinutí špendlíkovým háčkem připevněný na&nbsp;přeslici. Venku tichý, jasný mrazivý den. Bělovlasý jezovita stál u&nbsp;velkých zelených kamen s&nbsp;kranclem, jež příjemné teplo vydávala, a&nbsp;poslouchal, jak stará paní, sedíc v&nbsp;koženém křesle u&nbsp;stolu, vykládala o&nbsp;přípravách k&nbsp;nastávajícím svátkům, hlavně o&nbsp;rybách a&nbsp;vánočkách. A&nbsp;tu si&nbsp;starý kněz vzpomněl také na&nbsp;betlém, co&nbsp;Jiříkův betlém.</span></p>
        <p class="chunk" data-nb-ref-number="17" id="chunk17" data-nb-words="4" data-nb-chars="24"><span class="idea" data-nb-ref-number="17" id="idea17" data-nb-words="4" data-nb-chars="24">„Zítra začnu ho&nbsp;stavět.“</span></p>
        <p class="chunk" data-nb-ref-number="18" id="chunk18" data-nb-words="244" data-nb-chars="1429"><span class="idea" data-nb-ref-number="18" id="idea18" data-nb-words="244" data-nb-chars="1429">„Tak, tak, přijdu se&nbsp;podívat, však to&nbsp;je&nbsp;pěkný, čistý betlém, krásně malovaný, figury jako živé, no, od&nbsp;nebožtíka starého Rainera, a&nbsp;to byl kumštýř. A&nbsp;Jiříčku,“ staroch zamžoural očima, „zdalipak si&nbsp;také u&nbsp;betléma zazpíváš, vánoční, pastýřskou, betlémskou a&nbsp;tu ‚Chtíc, aby spal, tak zpívala synáčkovi‘, to&nbsp;je&nbsp;tuze pěkná píseň, a&nbsp;stará, ó&nbsp;loutno má, ó&nbsp;labuť má, můj slavíčku&nbsp;–“ zacitoval, „tu si&nbsp;vám vánočního času někdy sám i&nbsp;doma, v&nbsp;pokoji zazpívám. A&nbsp;víte-li, že&nbsp;tyhle a&nbsp;jiné vánoční a&nbsp;jiné kostelní písně vyšly teď v&nbsp;novém kancionálu, a&nbsp;také svatovojtěšská ‚Hospodine, pomiluj ny,‘ ta&nbsp;také, a&nbsp;poutnická ‚Sem, sem, Čechové, putujte‘. Ty&nbsp;a&nbsp;co jiných ještě starých i&nbsp;nově složených, všechny jsou v&nbsp;Cithaře, v&nbsp;tom novém kancionálu. P. Koniáš ho&nbsp;vydal na&nbsp;světlo, víš-li, Rózičko, ten pan páter, kterého sedláci do&nbsp;krve ztloukli, jak jsem ti&nbsp;o&nbsp;tom vypravoval, však tu&nbsp;bouli tadyhle&nbsp;–,“ páter Daniel se&nbsp;otočil a&nbsp;ukazoval na&nbsp;svou bělovlasou hlavu nad týl, „má dosud, to&nbsp;má&nbsp;památku.“ A&nbsp;zase vykládal nadšeně o&nbsp;kancionálu, jaká to&nbsp;je&nbsp;znamenitá kniha. To&nbsp;vše bylo mnohomluvné a&nbsp;rozvláčné, Jiříka to&nbsp;však nemrzelo; byla tu&nbsp;Helenka, mohl kradmo po&nbsp;ní&nbsp;hledět, na&nbsp;její sličnou hlavu k&nbsp;šití skloněnou, mohl chvilkami zachytit i&nbsp;její pohled. Pak poustala, na&nbsp;šití zapomněla, když Jiřík se&nbsp;dostal zase k&nbsp;svému betlému a&nbsp;vypravoval, co&nbsp;bude letos na&nbsp;něm nového, že&nbsp;si&nbsp;dal namalovat nové pastýře a&nbsp;pastýřku, také poustevníka a&nbsp;jeskyni pod stromy.</span></p>
        <p class="chunk" data-nb-ref-number="19" id="chunk19" data-nb-words="38" data-nb-chars="233"><span class="idea" data-nb-ref-number="19" id="idea19" data-nb-words="38" data-nb-chars="233">„To bych se&nbsp;měla sama přijít podívat,“ zažertovala paní Lerchová a&nbsp;klepla holí opřenou o&nbsp;lenošku na&nbsp;ironickou připomínku, jaká je&nbsp;do&nbsp;chůze; a&nbsp;vtom dodala: „Tamhle Helena by&nbsp;se&nbsp;mohla spíš rozběhnout. Takový betlém jsi jistě neviděla.“</span></p>
        <p class="chunk" data-nb-ref-number="20" id="chunk20" data-nb-words="24" data-nb-chars="140"><span class="idea" data-nb-ref-number="20" id="idea20" data-nb-words="24" data-nb-chars="140">Jiří byl babičce v&nbsp;duchu vděčný za&nbsp;její nepřímé pozvání; a&nbsp;sám je&nbsp;hned vyslovil. Helenka radostně přisvědčila, že&nbsp;přijde, že&nbsp;se&nbsp;ráda podívá.</span></p>
        <p class="chunk" data-nb-ref-number="21" id="chunk21" data-nb-words="69" data-nb-chars="401"><span class="idea" data-nb-ref-number="21" id="idea21" data-nb-words="69" data-nb-chars="401">Jiří žádný rok nestavěl svůj betlém tak rád a&nbsp;tak pečlivě jako tentokráte. První den mu&nbsp;pomáhala macecha jako loni; druhého dne, když dílo dokonával, pracoval sám, vesele, těše se, a&nbsp;v&nbsp;duchu počítal, kdy asi Helenka přijde, zítra že&nbsp;je&nbsp;Štědrý den, to&nbsp;že&nbsp;nebude míti kdy, snad na&nbsp;Boží hod odpoledne, ale to&nbsp;že&nbsp;je&nbsp;jistě navštíví také paní obrstvachtmistrová, to&nbsp;kdyby Helenka raději všedního dne přišla.</span></p>
        <p class="chunk" data-nb-ref-number="22" id="chunk22" data-nb-words="122" data-nb-chars="753"><span class="idea" data-nb-ref-number="22" id="idea22" data-nb-words="122" data-nb-chars="753">Venku se&nbsp;spustila hustá chumelice; v&nbsp;pokoji se&nbsp;od&nbsp;ní&nbsp;až&nbsp;přišeřilo. Jiří, stoje na&nbsp;stole přitaženém pod betlém, začal rychleji zapichovat poslední skupiny oveček, zelený jeřáb plný rudých jeřabin a&nbsp;dál štíhlou palmu k&nbsp;městu s&nbsp;půlměsíci na&nbsp;barevných kopulích, ku&nbsp;bráně, z&nbsp;níž vycházeli lidé v&nbsp;orientálských turbanech i&nbsp;sedláčkové v&nbsp;pangrotkách, v&nbsp;brslenkách a&nbsp;kožichu a&nbsp;měšťané v&nbsp;třírohých kloboucích. Jen zabodl palmu do&nbsp;mechu, ozval se&nbsp;ve&nbsp;dveřích macešin hlas. Rychle se&nbsp;obrátil. Paní Březinová vstoupila a&nbsp;s&nbsp;ní Helenka v&nbsp;přiléhavém krátkém kožíšku z&nbsp;šedého sukna, v&nbsp;čapce kožešinou lemované, svěže zardělá od&nbsp;mrazu. Paní Březinová vyložila Jiřímu, že&nbsp;Helenka přišla pro nějaké koření a&nbsp;přitom že&nbsp;se&nbsp;optala, je-li snad už&nbsp;betlém hotový, že&nbsp;byla pozvána.</span></p>
        <p class="chunk" data-nb-ref-number="23" id="chunk23" data-nb-words="4" data-nb-chars="17"><span class="idea" data-nb-ref-number="23" id="idea23" data-nb-words="4" data-nb-chars="17">„Jdu asi časně&nbsp;–“</span></p>
        <p class="chunk" data-nb-ref-number="24" id="chunk24" data-nb-words="62" data-nb-chars="369"><span class="idea" data-nb-ref-number="24" id="idea24" data-nb-words="62" data-nb-chars="369">„Ó ne, ne, právě jsem dostavěl,“ horlivě ujišťoval Jiří mile překvapený. „Všecko je&nbsp;hotovo, jen škoda, že&nbsp;není dost světla, když se&nbsp;tak chumelí. Ale&nbsp;–,“ nedořekl, skočil se&nbsp;stolu, odběhl ven, hned však se&nbsp;vrátil s&nbsp;planoucí svíčkou v&nbsp;ruce. Tou zažehl bílé a&nbsp;barevné svíčičky krajem prkna kolem betlému i&nbsp;růžovou lampičku prostřed, před stájí s&nbsp;Jezulátkem, a&nbsp;odtáhl stůl.</span></p>
        <p class="chunk" data-nb-ref-number="25" id="chunk25" data-nb-words="68" data-nb-chars="410"><span class="idea" data-nb-ref-number="25" id="idea25" data-nb-words="68" data-nb-chars="410">Venku bílá prášenice a&nbsp;tady v&nbsp;jejím příšeří řada plamínků, v&nbsp;je­jichž záři jako by&nbsp;vše rozkvetlo; vyjasnily se&nbsp;všechny barvy, zeleň stromů a&nbsp;mechu, bílé ovečky, brslenky pastýřů, pestré obleky žen, rozjiskřil se&nbsp;stříbřitý písek po&nbsp;skalách, zaleskla se&nbsp;zlatá hvězda nad chlévem; i&nbsp;anděl vysoko nad betlémem vyhoupl se&nbsp;ze&nbsp;šera, pestrá jeho křídla, bílý pruh legendy v&nbsp;jeho rukou s&nbsp;nápisem: Gloria in&nbsp;excelsis<a href="#footnote-30240-67">67</a>&nbsp;–</span></p>
        <p class="chunk" data-nb-ref-number="26" id="chunk26" data-nb-words="56" data-nb-chars="344"><span class="idea" data-nb-ref-number="26" id="idea26" data-nb-words="56" data-nb-chars="344">Helenka přistoupila blíž, překvapená nevídanou podívanou; v&nbsp;upřímném obdivu i&nbsp;v&nbsp;tiché radosti, že&nbsp;je&nbsp;u&nbsp;Jiřího, upírala zraky na&nbsp;betlém, z&nbsp;něhož pokmitovaly zásvity i&nbsp;po její svěží tváři. Jiří potěšen pozoroval Helenčino překvapení a&nbsp;měl radost z&nbsp;její chvály; zatrnulo v&nbsp;něm, když macecha hlásila, tak že&nbsp;to&nbsp;koření přichystá, ať&nbsp;se&nbsp;Helenka dívá.</span></p>
        <p class="chunk" data-nb-ref-number="27" id="chunk27" data-nb-words="20" data-nb-chars="115"><span class="idea" data-nb-ref-number="27" id="idea27" data-nb-words="20" data-nb-chars="115">Pojednou byli sami. Helenka neodvracela očí od&nbsp;betléma; ale té&nbsp;chvíle již mnoho z&nbsp;něho neměla. Stálť Jiří vedle ní.</span></p>
        <p class="chunk" data-nb-ref-number="28" id="chunk28" data-nb-words="20" data-nb-chars="116"><span class="idea" data-nb-ref-number="28" id="idea28" data-nb-words="20" data-nb-chars="116">„Helenko, pořád jsem na&nbsp;vás vzpomínal, když jsem to&nbsp;stavěl, a&nbsp;počítal jsem, kdy asi přijdete. A&nbsp;kdybyste tu&nbsp;ostala!“</span></p>
        <p class="chunk" data-nb-ref-number="29" id="chunk29" data-nb-words="12" data-nb-chars="66"><span class="idea" data-nb-ref-number="29" id="idea29" data-nb-words="12" data-nb-chars="66">Teď se&nbsp;po&nbsp;něm obrátila; v&nbsp;jejích zjasněných očích, na&nbsp;rtech úsměv.</span></p>
        <p class="chunk" data-nb-ref-number="30" id="chunk30" data-nb-words="13" data-nb-chars="88"><span class="idea" data-nb-ref-number="30" id="idea30" data-nb-words="13" data-nb-chars="88">„Panímáma se&nbsp;mne prve, když jsem přišla, žertem optala, tak jdu-li nadobro, zůstanu-li.“</span></p>
        <p class="chunk" data-nb-ref-number="31" id="chunk31" data-nb-words="13" data-nb-chars="75"><span class="idea" data-nb-ref-number="31" id="idea31" data-nb-words="13" data-nb-chars="75">„U&nbsp;babičky nemohu s&nbsp;vámi ani promluvit. Ó, jen když si&nbsp;panímáma vzpomněla!“</span></p>
        <p class="chunk" data-nb-ref-number="32" id="chunk32" data-nb-words="3" data-nb-chars="17"><span class="idea" data-nb-ref-number="32" id="idea32" data-nb-words="3" data-nb-chars="17">A&nbsp;vtom vstoupila.</span></p>
        <p class="chunk" data-nb-ref-number="33" id="chunk33" data-nb-words="16" data-nb-chars="104"><span class="idea" data-nb-ref-number="33" id="idea33" data-nb-words="16" data-nb-chars="104">„Tak, Helenko, koření je&nbsp;přichystáno. Proto ale nespěchej, počkej, pokoukej se. A&nbsp;tak ostat tu&nbsp;nechceš?“</span></p>
        <p class="chunk" data-nb-ref-number="34" id="chunk34" data-nb-words="5" data-nb-chars="30"><span class="idea" data-nb-ref-number="34" id="idea34" data-nb-words="5" data-nb-chars="30">„Kdybych i&nbsp;chtěla, co&nbsp;platno.“</span></p>
        <p class="chunk" data-nb-ref-number="35" id="chunk35" data-nb-words="19" data-nb-chars="118"><span class="idea" data-nb-ref-number="35" id="idea35" data-nb-words="19" data-nb-chars="118">„Pravda, i&nbsp;kdybych já&nbsp;chtěla. Pantáta rozhoduje. Teď by&nbsp;snad už&nbsp;nebránil, musíme mu&nbsp;to&nbsp;připomenout,“ dodala s&nbsp;úsměvem.</span></p>
        <p class="chunk" data-nb-ref-number="36" id="chunk36" data-nb-words="34" data-nb-chars="192"><span class="idea" data-nb-ref-number="36" id="idea36" data-nb-words="34" data-nb-chars="192">Když s&nbsp;Helenkou odešla, nechal Jiří betléma, nechal svíčky hořet a&nbsp;přiskočil k&nbsp;oknu, aby zahlédl Helenku, až&nbsp;bude z&nbsp;průjezdu vycházet. Dočkal se&nbsp;jí. Díval se&nbsp;za&nbsp;ní, až&nbsp;zmizela v&nbsp;bílé metelici.</span></p>
        <p class="chunk" data-nb-ref-number="37" id="chunk37" data-nb-words="12" data-nb-chars="64"><span class="idea" data-nb-ref-number="37" id="idea37" data-nb-words="12" data-nb-chars="64"><a href="#footnote-30240-67-backlink">67</a> Sláva na&nbsp;výsostech (Bohu a&nbsp;pokoj lidem dobé vůle). Pozn. red.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./temno_071.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>