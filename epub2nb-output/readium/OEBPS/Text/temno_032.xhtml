<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-29</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-26" class="MLP-uroven2-kapitola">XXVI</p>
			<p class="MLP-text-bez1radku">Za chvilku poté kráčel pan Lhotský ze Ptení nádvořím, chutě si pokuřuje z&#160;bílé holandské dýmky; mířil do zahrady. Na schůdkách k&#160;myslivně zahlédl Tomáše. Zdálo se, že něco upřeně vyhlíží. Pan Lhotský na něj zavolal, co tatík. Všiml si, že výrostek sebou škubl a&#160;jako ulekaně vyrazil, že šel do lesa. A&#160;nesběhl se schodů tak čiperně a&#160;vesele jako jindy.</p>
			<p class="MLP-text">„A&#160;co ty, co tu děláš, na koho číháš?“</p>
			<p class="MLP-text">„Jedou sem, prosím&#160;–“</p>
			<p class="MLP-text">„Kdo&#160;–“</p>
			<p class="MLP-text">„Ti misionáři z&#160;Dobrušky, dva&#160;–“</p>
			<p class="MLP-text">„Blázníš! Kdo ti to povídal?“</p>
			<p class="MLP-text">„Viděl jsem je, budou tu co nevidět.“</p>
			<p class="MLP-text">A&#160;byli; jen dořekl, už vjížděli. Pan Lhotský překvapením přestal kouřit. Užaslý hleděl na nenadálé hosty. P. Firmus! A&#160;ten druhý, to není Mateřovský, to snad ten, co káže s&#160;řetězem. A&#160;takový nečesaný, a&#160;střevíce plné suchého bláta. Pan Lhotský bezděky pohlédl i&#160;po střevících P. Firma. Byly čisty a&#160;neokovány, bez hřebíků. Nemilá návštěva; než přemáhal se, aby nedal najevo nepříjemné překvapení, a&#160;když slezli ze sedla, šel jim naproti.</p>
			<p class="MLP-text">P. Firmus pozdravil zkrátka, zasmušile a&#160;dodal úsečně:</p>
			<p class="MLP-text">„Tu pan páter Koniáš.“</p>
			<p class="MLP-text">Ten pozdravil velmi zdvořile a&#160;prosil, aby směli se také urozené slečně Mladotovně poklonit. Pan Lhotský je zval, aby pokročili, a&#160;vedl je do zámku. Tomáše, který stál opodál, nikdo z&#160;nich si nevšiml. Díval se za nimi, pojednou však uskočil na schůdky k&#160;myslivně, v&#160;jejíchž dveřích právě stanula Helenka všecka ještě polekaná náhlým odchodem otcovým.</p>
			<p class="MLP-text">„Jdi, jdi domů!“ volal na ni tlumě hlas. Zmizela ve stavení a&#160;on za ní. To se vyhýbal správci Čermákovi, kterého zahlédl kvapně vycházeti z&#160;kancelářské síně.</p>
			<p class="MLP-text">Správce do té chvíle seděl v&#160;kanceláři a&#160;psal. Myslivce prve nezahlédl. Ale pak zalehly do kanceláře hlasy a&#160;dusot koní. Spatřiv jezovity, vyrazil ven v&#160;náhlém rozčilení. Když včera P. Firmovi mezi čtyřma očima svěřil, co věděl, čeho se domýšlel o&#160;Machovci myslivcovi, uznal P. Firmus jeho horlivost i&#160;to, že podle všeho je ten myslivec hrubě podezřelý, a&#160;že se o&#160;něm přesvědčí; kdy a&#160;jak, to neřekl. A&#160;tu jsou znenadání. Zahlédl je zacházet s&#160;regentem do zámku. Nu, ten jich neobrátí. P. Firmus také ví, jaký je horlivec a&#160;že se peklu směje&#160;–</p>
			<p class="MLP-text">Správce cítil škodolibou radost, vítězství; ale do toho vyzáření mráček mu padl: což kdyby nic nenašli, kdyby myslivci nemohli nic dokázat&#160;– Nechť; mají právo hledat a&#160;pátrat, a&#160;kdo je navedl, neprozradí. „Jako by to bylo zpovědní tajemství,“ ujistil ho P. Firmus.</p>
			<p class="MLP-text">V&#160;tu chvíli uváděl pan Lhotský hosty do pokoje slečny Polexiny. Byla velmi překvapena, ne však nemile. Chovalať, jsouc hluboce zbožná, velkou úctu ke kněžím; a&#160;ti tu byli členy svaté misie. Zajímalo ji seznat je, zvláště včerejšího kazatele. Ten ji teď i&#160;svým zevnějškem hodně nepečlivým překvapil; jinému by jej měla za zlé, než u&#160;kazatele s&#160;řetězem hned si jej omluvila jako zvláštnost neobyčejného muže. Pozvala jezuity do jídelny, chtějíc je uctít.</p>
			<p class="MLP-text">P. Koniáš děkoval, že dopoledne nic nejídají ani nepijí, a&#160;pak vůbec že není možná, poněvadž nesmějí promeškat čas, že přišli také se ohlásit a&#160;žádat o&#160;svolení&#160;–</p>
			<p class="MLP-text">V&#160;to uhodil jako sekerou P. Firmus:</p>
			<p class="MLP-text">„Přišli jsme se přesvědčit o&#160;tajném kacířství, o&#160;bludařských knihách ukrytých.“</p>
			<p class="MLP-text">„Tady? U&#160;nás?“ ptal se pan Lhotský, a&#160;s&#160;úsměvem. Tak to pokládal za nemožné.</p>
			<p class="MLP-text">Slečna vztyčila uraženě hlavu a&#160;pohleděla zpod víček na P.&#160;Firma. V&#160;to pan Lhotský zažertoval, u&#160;něho že budou brzo hotovi, s&#160;modlitbami katolickými, s&#160;nějakým starým kalendářem a&#160;s&#160;knihou o&#160;myslivosti.</p>
			<p class="MLP-text">„Nebo snad tady?“ Slečna Polexina řekla to ostře a&#160;ukázala na poličku s&#160;knihami. „Snad pohřební řeči nebožtíka pana strýce mého, kanovníka u&#160;sv. Víta?“</p>
			<p class="MLP-text">„Neračte se horšiti,“ žádal zdvořile P. Koniáš a&#160;uklonil se i&#160;slečně, i&#160;panu Lhotskému. „Ani nám na mysl nevstoupilo, ačkoliv, račte věřiti, také v&#160;knihárnách urozeného panstva i&#160;dobrého katolického smýšlení našly by se husitské knihy, ovšem po předcích zděděné. Předkové umřeli, ale knihy neumřely. Ty zůstaly, třeba zapomenuty a&#160;zastrčeny, nikdo jich z&#160;panstva nečte, snad o&#160;nich ani nevědí, ale bývají, skutečně se nalézají. Já sám, račte dovolit, abych pověděl, dle své zkušenosti jsem se přesvědčil, a&#160;sice tady, v&#160;Hradecku, u&#160;vzácného pána staročeského rytířského rodu, svaté římské církvi věrně oddaného. Na jménu nezáleží.</p>
			<p class="MLP-text">Ten urozený pán sám mne pozval, abych si jeho knihy prohlédl. A&#160;ejhle, víc než třicet knih bludem nakažených jsem našel. Ten pán trnul, lekl se, ale hned vzal ty knihy a&#160;sám, vlastníma rukama je do svého pivovaru u&#160;zámku vnesl a&#160;všecky pod kotel do ohně vmetal, a&#160;nic se nebál nějakého zahanbení, ještě mně děkoval, že jsem ho zbavil nepřítele božího, kterého nevědomě až posavad přechovával.“</p>
			<p class="MLP-text">Pan Lhotský za té řeči nepokojně sebou vrtěl v&#160;křesle a&#160;špičatě prohodil, že oni zde tak zatápět pod kotlem nebudou, protože nic nemají.</p>
			<p class="MLP-text">„Proto jsme také nepřišli,“ vpadl Koniáš. „Ale jinde musíme vykonat svou svatou povinnost. Dokud bludné knihy budou v&#160;rukou lidu, není naděje, že by katolické náboženství v&#160;jeho srdci se ujalo. Kacířské ty knihy jsou jako ponechané kořeny zla, ze kterých zlo ustavičně pučí.“</p>
			<p class="MLP-text">„Tedy u&#160;našich poddaných myslíte?“ ptala se slečna nejistě, nemohouc uvěřiti, že by bylo možná. „Ve vsi dole&#160;–“</p>
			<p class="MLP-text">„Tam není podezření,“ odpověděl Koniáš, „ale&#160;–“</p>
			<p class="MLP-text">„Tady, myslivec,“ uhodil zase znenadání P. Firmus a&#160;zahýbal svou mohutnou bradou.</p>
			<p class="MLP-text">Pan Lhotský zrudnuv vyskočil z&#160;křesla a&#160;zvolal:</p>
			<p class="MLP-text">„To není možná, v&#160;tom je pomluva, to&#160;–“ Chtěl vyrazit, to že jej asi správce očernil, jak se mu blesklo; nedořekl však.</p>
			<p class="MLP-text">Slečna úžasem, leknutím okamžik mlčela, až vydechla:</p>
			<p class="MLP-text">„Myslivec? Náš myslivec? Machovec? Velební pánové,“ vstala a&#160;bránila ne bez rozhorlení, „jeho rodina byla vždycky věrně katolická, on i&#160;otec jeho; i&#160;děda jeho jsem znala, všichni věrně poddaní&#160;–“</p>
			<p class="MLP-text">„A&#160;věrní snad také tajnému kacířství,“ doložil chmurně P. Firmus.</p>
			<p class="MLP-text">„A&#160;kdo, páni pátres, vám na myslivce žaloval?“ zeptal se Lhotský všechen popuzený.</p>
			<p class="MLP-text">P. Firmus obrátil na něj přísně, káravě zelenavé oči, cože se ptá, co si myslí, a&#160;P. Koniáš, jako by té otázky nezaslechl, zeptal se zdvořile, ale rozhodně:</p>
			<p class="MLP-text">„Ráčíte-li dovolit, abychom se přesvědčili?“</p>
			<p class="MLP-text">„Je Machovec doma?“ zeptala se pana Lhotského slečna, jíž na tvářích proskočily rudé skvrny. I&#160;na hlase bylo znát její pohnutí.</p>
			<p class="MLP-text">„Není, šel do lesa. Počkáte,“ obrátil se k&#160;jezovitům, „až se vrátí?“</p>
			<p class="MLP-text">„Nemůžeme, musíme začít bez prodlení,“ odpovídal Koniáš. „Libo-li však pro myslivce poslat&#160;– My půjdeme hned se přesvědčit.“ Vstal a&#160;P. Firmus také.</p>
			<p class="MLP-text-bez1radku--12-0">Když Helenka na vyzvání Tomášovo uskočila do jizby, zvolala ulekaně, že jdou snad pro pantátu.</p>
			<p class="MLP-text">„Snad navštívit jemnostslečnu,“ pokoušel se Tomáš chlácholit. Vtom si vzpomněl, co mu otec přikázal. Chvatně otevřel truhlu, ve které bylo všecko přeházeno; navrchu ležela měchuřina s&#160;penězi. Schoval je do kapsy, zavřel truhlu a&#160;hned zase přistoupil k&#160;Helence úzkostně vyhlížející oknem přes nádvoří k&#160;zámku. Nová obava jí přišla: což kdyby se otec teď, v&#160;tu chvíli navrátil, kdyby přišel, vzali by ho, odvedli.</p>
			<p class="MLP-text">„Jak by mohli! Proč?“ popíral rozhodně Tomáš, snaže se, aby slova jeho zněla jistě.</p>
			<p class="MLP-text">„Kdyby hledali a&#160;našli&#160;–“</p>
			<p class="MLP-text">„Nic nenajdou. A&#160;my nic nepovíme, rozumíš, Helenko?“</p>
			<p class="MLP-text">Babička jí připadla, jak také měla vyzradit ukryté knihy a&#160;nepověděla, i&#160;když ji bičovali.</p>
			<p class="MLP-text">„Vidíš ho, potvoru?“ vykřikl Tomáš popuzeně, zhlédnuv, že správce Čermák jde s&#160;písařem a&#160;drábem k&#160;zámeckým dveřím. Ti dva zůstali dole u&#160;schodů, správce sám vystoupil až na kraj síně.</p>
			<p class="MLP-text">„To se už nemůže dočkat,“ zlobil se Tomáš. „Jistě, on ty pátery pozval.“</p>
			<p class="MLP-text">Vtom Helenka tlumeně vykřikla. Rozšířené její oči spatřily zvláštní průvod, jenž se od zámku bral přes dvůr směrem k&#160;nim; napřed oba jezovité a&#160;s&#160;nimi správce Čermák, za nimi student fámulus s&#160;písařem a&#160;poslední dráb. Ty viděli, i&#160;jak se před myslivnou postavili, jak si stavení a&#160;zvláště střechu prohlíželi. To však myslivcovi nezhlédli, jak před chvilkou správce u&#160;zámeckých dveří čekající oběma jezovitům od slečny přicházejícím hluboko se poklonil, ruku jim políbil, a&#160;jak P. Firmus se tvářil, jako by ho neznal.</p>
			<p class="MLP-text">Ale to uviděli, jak poníženou ochotností všechen pohrbený je vedl a&#160;jim s&#160;nasládlou uctivostí odpovídal. Pak uslyšeli jeho hlas na síni, kdež bylo ohniště, jak vykládá, tady napravo že je komora a&#160;schody na půdu a&#160;tady nalevo aby ráčili&#160;– Vešli do světnice nevysokého dřevěného stropu, z&#160;níž vedly dveře, té chvíle otevřené, do menší světničky. Helenka jako zaplašené kuře stála poblíže kouta, Tomáš lesklých očí, rozčilený, ale odhodlaný, s&#160;hlavou vztyčenou.</p>
			<p class="MLP-text">Jezovité vešedše rozhlédli se pátravě světnicí, po všech koutech a&#160;stěnách, všeho si všimli, nábytku, pušek, Tomšova lesního rohu mezi okny na parozích zavěšeného, i&#160;toho, že tu nikde obrázku sv.&#160;Jana Nepomuckého. Zvědělť včera P. Firmus jeho historii od správce, jak se ten obrázek sem dostal, jak jej myslivec ze strachu pověsil a&#160;patrně poslední dobou zas uklidil. Než neptali se na něj, jako by o&#160;něm nevěděli. Nejzkoumavěji však pozorovali myslivcovy děti, kterých se správce Čermák otázal, kde je otec.</p>
			<p class="MLP-text">„V&#160;lese,“ odvětil pevně a&#160;určitě Tomáš.</p>
			<p class="MLP-text">„V&#160;kterém?“</p>
			<p class="MLP-text">„Pantáta nic neřekl, do kterého půjde.“</p>
			<p class="MLP-text">Pak hned otázky Koniášovy, mají-li jaké knihy, bibli nebo jiné, aby je ukázali. Tomáš hned a&#160;zase tak jistě, že nemají. Koniáš vážně a&#160;důrazně jim připomenul a&#160;hrozivě varoval, ať nezapírají, ať povědí pravdu, že by zapíráním zle posloužili nejen otci, ale i&#160;sobě, a&#160;znovu se tázal, teď přímo Helenky, aby pověděla. Musila pohledět do jeho bledé tváře, do zapadlých tmavých očí přísného, pronikavého pohledu. Zalekla se ho a&#160;mlčela. A&#160;vtom P. Firmus, zahýbav mohutnou bradou hladce oholenou, zamodralou, tvrdě uhodil:</p>
			<p class="MLP-text">„Máte takové knihy, víme to. Kde je máte, pověz, nezapírej!“ A&#160;postavil se těsně před Helenku, jako by jí chtěl šlápnout na nohy. Ale na tu jeho hrůzu její tiché, ale pevné:</p>
			<p class="MLP-text">„Nemáme.“</p>
			<p class="MLP-text">„Tak si je najdeme!“ P. Firmovi zablesklo hrozivě v&#160;očích. Šel ke stolu a&#160;chtěl vytáhnout zásuvku. Byla zavřena. Koniáš na něj po latinsku, ve stole že knihy nejsou, ale že si stůl dají otevřít, až pak, teď aby jinde hledali. Otevřel truhlu a&#160;poručil drábovi, ať všechno z&#160;ní vyhází. Dráb vyhazoval, přetřásal všecko až na dno, knihy však nevytáhl. Pak na rozkaz jezovitův rozházel postele, prohledal slamníky, ve velké světnici i&#160;vedle, kdež stála Helenčina postel. Nikde nic.</p>
			<p class="MLP-text">Proslídili polici, almaru ve velké světnici, všecko, každý kout, v&#160;sedničce Helenčinu truhlu, malý stůl, a&#160;všechno marně. Koniáš nařizoval písaři, drábovi, přihlížel i&#160;sám hledal. P. Firmus číhavě si hleděl přitom myslivcových dětí; z&#160;očí jich nespouštěl, každé jejich hnutí pozoroval, každé pohlédnutí. Musily s&#160;misionáři všude, i&#160;na síň, kdež pátrali v&#160;studeném ohništi, pod komínem, pod špalkem u&#160;ohniště, i&#160;do komory. Než ani tu se hledání nezdařilo.</p>
			<p class="MLP-text">„Podíváme se na půdu,“ rozhodl Koniáš s&#160;vydrážděností vášnivého lovce, slídícího po zvěři.</p>
		</div>
</body>
</html>