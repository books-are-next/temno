<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-23</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-20" class="MLP-uroven2-kapitola">XX</p>
			<p class="MLP-text-bez1radku">Správce Čermák vstal ráno po této neděli velmi záhy tak jako vždy. Umyv se, pomodlil se kleče na podlaze obrácen k&#160;obrazům v&#160;koutě nad stolem a&#160;vyšel pak ven. Dvůr byl už dávno vzhůru. Všude v&#160;něm ruch časného díla, hlavně u&#160;chlévů a&#160;konírny. Správce nevydal se k&#160;nim na přehlídku jako jindy; po myslivně se rozhlížel, pak k&#160;šafáři zašel, na krmení se ptal a&#160;jako za řeči také na to, jsou-li myslivcovi doma.</p>
			<p class="MLP-text">„Myslivec je, ten už přišel, ale děti ještě ne.“</p>
			<p class="MLP-text">„Byl také pryč?“</p>
			<p class="MLP-text">„Ani jsem to nevěděl, ale ráno jsem ho potkal, když se vracel, a&#160;pozdě, už svítalo.“</p>
			<p class="MLP-text">„Tak pozdě? A&#160;kde byl?“</p>
			<p class="MLP-text">„Povídal, že jde z&#160;lesa, že stopuje rysa; rys prý sem přepadá, odněkud ze sedloňovských lesů, hrozné škody prý dělá.“</p>
			<p class="MLP-text">„Rys&#160;– hm&#160;– tak ne pytlák&#160;–“</p>
			<p class="MLP-text">„Ne, rys povídal.“</p>
			<p class="MLP-text">„Ale nemá ho!“ Správce to řekl vážně, a&#160;přece s&#160;úsměškem.</p>
			<p class="MLP-text">„Nemá, povídal, že musí nalíčit železa.“</p>
			<p class="MLP-text">Správce odešel k&#160;stájům. O&#160;tom rysu nechtělo se mu věřit. <span>Byl-li</span> také rys tam u&#160;židovského hřbitova, pomyslil jízlivě. Ty noční toulky&#160;– Teď pojednou rys a&#160;železa. Jen aby myslivec sám se v&#160;nich nechytil.</p>
			<p class="MLP-text">Když ve dvoře snídali, přihrčel k&#160;bráně vůz sedláka Klance z&#160;Meziříčí. Nevjel do nádvoří, nýbrž hned otočil, když Tomáš a&#160;Helenka z&#160;něho slezli, a&#160;zajel dolů pod zámek do vsi. Nikdo nebyl té chvíle v&#160;nádvoří. Správce však, stoje v&#160;kanceláři u&#160;okna, zahlédl vracející se myslivcovy děti.</p>
			<p class="MLP-text">Včerejší cesta, probděná noc i&#160;dnešní jízda nezmohly Tomáše. Byl čilý jako mník. Helenka však vypadala unaveně. Celou noc oka nezamhouřila. A&#160;těch dojmů v&#160;babiččině sedničce, v&#160;doubravě za pobožnosti a&#160;po ní, když se všichni zase tiše a&#160;ponenáhlu rozcházeli! Ztráceli se v&#160;temných lukách, tak jak přišli. Helenka kráčela s&#160;Tomášem opět se strýcem a&#160;s&#160;jeho dvěma hosty. S&#160;otcem promluvili jenom několik slov. U&#160;babičky se nemohl s&#160;nimi stavit; musil z&#160;doubravy rovnou na Skalku, aby dorazil domů dřív než oni, aby zachoval zdání, že se vrací z&#160;lesa.</p>
			<p class="MLP-text">A&#160;pak rozloučení s&#160;babičkou, jež sedíc na posteli, čekala na ně celou noc dychtivá jejich zprávy. Když jim dávala sbohem, žehnala je a&#160;připomínala jim, tak aby pamatovali&#160;– Ještě v&#160;šerém srubu se stavili, kdež strýc schoval oba horáky; a&#160;pak na vůz. Byl už bílý den, když vyjeli z&#160;Meziříčí. Vůz hrčel suchou cestou mezi orosenými lukami a&#160;lány obilí. Vše kolem vyzářeno krásným červnovým jitrem. Ale Helenčina mysl pořád ještě v&#160;taji a&#160;šeru minulé noci. Zamyšleně hleděla před se; nedbala čilého hovoru Tomášova se strýcovým čeledínem. Promluvila, jen když se Tomáš optal. Lány obilí, luka, stromoví vpravo vlevo ubíhalo vzad, pak i&#160;stavení se tak kmitala, lidé u&#160;nich i&#160;na cestě. Než Helenka se neohlédla. Teprve pak, když jeli polní cestou, alejí ovocných stromů, když se Skalka před nimi zabělala, trhla sebou. Zalekla se. Teď tam zas&#160;– a&#160;hned k&#160;slečně. Bála se té cesty, slečny, hovoru s&#160;ní, jejích otázek. Bylo jí stydno lhát slečně k&#160;ní vždycky laskavé. A&#160;nikdá se jí nepříčilo přetvařovat se a&#160;zapírat víru tak jako teď. Pocítila to, když vstoupila do slečnina pokoje, v&#160;němž té chvíle nikdo nebyl, a&#160;když zhlédla odstavenou zástěnu a&#160;oltářík, u&#160;kterého slečna právě ranní pobožnost vykonala. Ty sošky na něm, Panna Marie v&#160;brokátových světských šatečkách a&#160;ten nový svatý&#160;– Ozvalo se jí, co kazatel v&#160;doubravě pověděl o&#160;těch figurách a&#160;obrazích, o&#160;novém svatém. Nezpozorovala, že ve dveřích ložnice stanula slečna Polexina.</p>
			<p class="MLP-text">„Nu, Helenko, omeškalas se, ale nezmeškala jsi,“ promluvila s&#160;úsměvem.</p>
			<p class="MLP-text">„Tak co babička?“ ptala se svým způsobem, jadrně, až úsečně. Když o&#160;její nemoci uslyšela podrobně, hned se rozhodla, že jí pošle mazání, to že zmíry dobře hojí, a&#160;také koření, to ať dají babičce do mejtele, v&#160;té vodě že si bude babička nohy koupat a&#160;že bude dobře, jen jak to poslat.</p>
			<p class="MLP-text">„Strejčkův čeledín je dole ve vsi, krmí koně.“</p>
			<p class="MLP-text">Slečna hned zabalila koření, přinesla hrnéček masti a&#160;dala Helence, ať to zanese a&#160;poví čeledínu, jak s&#160;tím. Ta ochotně vyrazila z&#160;pokoje. Chvátala ne tak proto, aby čeledína stihla, nýbrž aby byla už ven, aby slečna se dál nevyptávala.</p>
			<p class="MLP-text">Odpoledne ten čtvrtek potom přinesl servus města Dobrušky na Skalku psaní. Odevzdal je na kanceláři. Správce nebyl doma; vyšel obhlédnout pole a&#160;hlavně luka, jež robotníci sekali. Písař podíval se na adresu a&#160;četl: „Urozenému a&#160;statečnému vladykovi Hendrychu Lhotskému ze Ptení, na panství skaleckém dobře zřízenému regentovi, vysoce, vzácně váženému, na Skalce.“ Ihned zanesl ten list regentovi. Zastal jej na zahradě v&#160;malé aleji lipové. Seděl na lavičce a&#160;kouřil z&#160;holandské bílé dýmky, až měl oblak dýmu nad hlavou.</p>
			<p class="MLP-text">Regent psaní hned rozpečetil. Četl patrně překvapen, četl a&#160;čím dále tím rychleji vybafoval kotouče dýmu. Tak kouřil, i&#160;když dočetl a&#160;ubíral se kvapným krokem k&#160;slečně Polexině. Teprve nahoře na klenuté síni přestal a&#160;položil dýmku na okno. Slečnu zastal u&#160;starého psaného herbáře.</p>
			<p class="MLP-text">„Něco nesu!“ volal už ve dveřích a&#160;pozdvihl otevřený list nad hlavu. Slečna postihla hned z&#160;výrazu jeho tváře, že to psaní ho hrubě netěší.</p>
			<p class="MLP-text">„Z&#160;Prahy? Z&#160;Karlových Varů?“ ptala se dychtivě.</p>
			<p class="MLP-text">„Ne tak z&#160;daleka. Z&#160;Hradce.“ Sedl proti ní a&#160;hned začal čísti z&#160;dvoulistu většinou tištěného. Jen několik prázdných míst v&#160;tištěném textu bylo rukou psáno, tak jakož i&#160;nadpis. S&#160;tím začal:</p>
			<p class="MLP-text">„Urozený a&#160;statečný vladyko, pane regente vysoce vážený, vzácně příznivý a&#160;náchylný!“</p>
			<p class="MLP-text">Pod těmito psanými řádky bylo tiskem:</p>
			<p class="MLP-text">„V&#160;čas ze všech stran napadajících potřeb nejlepší prostředek jest s&#160;vroucnou kajícností požehnání boží a&#160;hojné potěšení z&#160;nebe vylouditi.“ Regent se usmál, pohlédl na slečnu a&#160;opakoval: „Vylouditi. Na nebi, na pánubohu vylouditi. Slyšíš?“ A&#160;četl dále: „Pročež dle milostivého zřízení vysoce důstojné biskupské konzistoře kající pobožnost začíti míním&#160;–,“ tu regent zvýšil hlas čta další, rukou vepsané řádky: „v Jeho hraběcí Milosti městě Dobrušce šestou neděli po sv. Duchu 1. července ráno v&#160;osm hodin.“</p>
			<p class="MLP-text">„Misie!“ zvolala slečna překvapena, nikterak však nemile. „A&#160;kdo, prosím vás, pane strejče?“</p>
			<p class="MLP-text">„Ano, misie,“ vpadl starý regent mrzutě a&#160;četl dále teď zase tištěný text: „Spolu jménem Jich hraběcích Excelencí a&#160;Milostí královských pánů, pánů místodržících a&#160;dotčené biskupské konzistoře uctivě žádám, aby k&#160;té celé obci křesťanské potěšitedlné práci s&#160;všemožnou pomocí a&#160;dispozicí laskavě přispěti se líbilo.“ Regent mávl listem a&#160;zardělejší než prve prohodil zostra:</p>
			<p class="MLP-text">„To patří Opočenským, ale že tu Dobrušku máme před nosem, tak&#160;–“</p>
			<p class="MLP-text">„Ale, pane strejče,“ kárala slečna.</p>
			<p class="MLP-text">„I, je to pravda! Budou s&#160;tím starosti. Honit chlapy na kázání.“</p>
			<p class="MLP-text">„Čtěte, prosím vás&#160;– co dál&#160;–“</p>
			<p class="MLP-text">„Co dál, to je vlastně pro dobrušské sousedy, to nám nepatří.“</p>
			<p class="MLP-text">„Jen čtěte.“</p>
			<p class="MLP-text">A&#160;regent četl:</p>
			<p class="MLP-text">„Potřeby k&#160;té pobožnosti patřící pokorně oznamuji. Předně: Poslušně žádám, aby se dva sprostý pokojíčky v&#160;jediném neb v&#160;jiném a&#160;jiném domě pro kazatele pohodlně dle možnosti připravily. Žádný dokonce příbytek vápnem bíliti se nemá.“</p>
			<p class="MLP-text">„Dva tedy přijedou,“ vpadla slečna.</p>
			<p class="MLP-text">„To jistě, dva, ne-li tři.“ A&#160;hned četl dále:</p>
			<p class="MLP-text">„Za druhé: Příbytek, kde se strava držeti bude pro všecky, aby se připravil kupříkladu u&#160;ňáké pobožné matróny, která by na jisté vyplacení naše potřebnou stravu nám připravila. Za třetí: Dubové neb jiné silné dřevo na kříž boží dvacet loket dlouhé neb poněkud kratší časně se poraziti může. Za čtvrté: Trámů neb rokví asi čtrnáct, neb jsou-li dlouhé, poněkud míněji zapotřebí bude pro lešení, prken asi tři kopy.“ Regent spustil ruku s&#160;cirkulářem na koleno, upřel na slečnu oči a&#160;prohodil s&#160;úsměvem:</p>
			<p class="MLP-text">„A&#160;teď tohle.“ A&#160;četl:</p>
			<p class="MLP-text">„Za páté: Město se pivem a&#160;chlebem zaopatřiti má, nebo pokudž se ohlášky fedrovati budou, čím více se ta práce ohlásí, tím hojnější lid se sejde.“ A&#160;regent opakoval položiv list na stůl: „Čím hojnější lid se sejde, tím více, vězte, vy milí dobrušští sousedé, tím více se piva vypije. To je v&#160;tom. Nu, a&#160;Dobrušští to schopili. Rozesílají ohlášky, které jim misionáři poslali, a&#160;my je máme fedrovat! Hojnější lid, aby duše měla i&#160;tělo.“</p>
			<p class="MLP-text">„Ale, pane strejče, je to svatá misie.“</p>
			<p class="MLP-text">„Je, je, a&#160;pátres jezoviti&#160;– a&#160;sumou starost.“</p>
			<p class="MLP-text">„Ale kdo přijede, čekám, až povíte.“</p>
			<p class="MLP-text">„Z&#160;hradecké koleje patres. A&#160;ještě tohle.“</p>
			<p class="MLP-text">Četl i&#160;tyto přetržené řádky: „Já některé ohlašující psaní odesílám a&#160;zdvořile prosím, aby se ihned bezpečnou a&#160;jistou příležitostí na svá místa dodaly. Strany ostatních věcí snážeji oustně promluvím.“ Pak i&#160;konec nepřeškrtnutý: „Zatím jak sebe, tak tuto apoštolskou práci do příznivé náchylnosti poníženě poroučeje, zůstávám urozeného a&#160;statečného, vysoce vzácného pana regenta pokorný v&#160;Kristu Pánu služebník Fr. Mateřovský, S. J. missionarius.“</p>
			<p class="MLP-text">„Ach, to jsem si myslila! Ale kdo ještě s&#160;ním?“</p>
			<p class="MLP-text">„To nevím, tady nic není. Snad také ten páter Firmus, jenž oko­vanými střevíci šlape sedlákům po bosých nohách; ten i&#160;mně nadhodil&#160;–“ regent zapomněl, že to slečně tenkrát, když se vrátil z&#160;Prahy, zatajil, že i&#160;Skalce není co věřit, co se víry týče.</p>
			<p class="MLP-text">Slečna Polexina se úžasem vypjala.</p>
			<p class="MLP-text">„Co pravíte, pane strejče? Skalce? To že řekl? A&#160;kdy, kde? To není možná!“</p>
			<p class="MLP-text">Pan Lhotský podřeknuv se, musil teď vše vypovědět, jak tenkráte bylo. Stará slečna stáhla obočí. Podezření, jež P. Firmus vyslovil, ji hnětlo, urazilo.</p>
			<p class="MLP-text">„Jak to mohl říci! Ví něco? Ať se přesvědčí,“ dodala přísně a&#160;rázně, „ať to dokáže!“</p>
			<p class="MLP-text">„To se mu nepovede i&#160;při všech praktikách.“&#160;–</p>
			<p class="MLP-text">Když pan Lhotský se vracel od slečny, potkal u&#160;kanceláře myslivce Machovce.</p>
			<p class="MLP-text">„Kdes byl?“ zeptal se ho, tykaje mu jako člověku poddanému.</p>
			<p class="MLP-text">„V&#160;kanceláři, urozený pane, stran lesní roboty.“</p>
			<p class="MLP-text">„Nu, neřekli ti, že došlo pěkné psaníčko z&#160;Dobrušky?“</p>
			<p class="MLP-text">„Správce se dosud nevrátil a&#160;písař nic neříkal.“</p>
			<p class="MLP-text">„Tak abys věděl, do Dobrušky přijde misie, páter Mateřovský a&#160;ještě jeden nebo dva s&#160;ním.“ Maně přestal, hlavou hnul a&#160;oči rozšířil údivem nad tím, že se myslivec tak zarazil, zrovna lekl, a&#160;že nějak popleten se optal, přijdou-li také sem.</p>
			<p class="MLP-text">„Kam? Na Skalku?“ žasl pan Lhotský.</p>
			<p class="MLP-text">„Ne, já myslil, zdali do Oujezda.“</p>
			<p class="MLP-text">„To ještě! V&#160;Dobrušce se ohlásili a&#160;my musíme tam za nimi, shánět jim tam ovečky.“</p>
			<p class="MLP-text">„A&#160;kdy prosím?“</p>
			<p class="MLP-text">Regent mu pověděl a&#160;dodal s&#160;úsměvem:</p>
			<p class="MLP-text">„Myslím, že máš ty černé anděly hrubě rád; ale jistě ne tak jako správce.“</p>
			<p class="MLP-text">Zašel do kanceláře. Za chvíli poté vstoupil tam správce. Jak regent na něj pohlédl, ihned vystihl, že něco nese, že je nějak vzrušen. Než schválně se nezmínil a&#160;jen se optal, jde-li z&#160;luk.</p>
			<p class="MLP-text">„Jdu.“ A&#160;hned udal, co nese, že když se vracel, potkal na silnici oujezdského faráře, ten že byl v&#160;Dobrušce na děkanství.</p>
			<p class="MLP-text">„Aha, misie,“ vpadl pan Lhotský ne bez škodolibosti, že zkazí správcovi překvapení novinou.</p>
			<p class="MLP-text">„Ráčíte už vědět&#160;–“</p>
			<p class="MLP-text">„Přišlo ouřední psaní z&#160;Dobrušky. Jen kolik jich bude, není udáno. Páter Mateřovský, to vím.“</p>
			<p class="MLP-text">„A&#160;pan páter Firmus.“</p>
			<p class="MLP-text">„Ten s&#160;těmi pěknými střevíci; to jsem si myslil. Ještě třetí?“</p>
			<p class="MLP-text">„Pan páter Koniáš. Ten se nedávno dostal z&#160;Prahy do Hradce; mladý ještě. Toho prý dobrušský jemnostpán pan děkan náramně chválil, jaký to kazatel a&#160;jak horlivý proti kacířům, a&#160;nic že se nebojí, všude vejde, když pátrá po husitských knihách, až prý tuhle na Čáslavsku ho sedláci ztloukli a&#160;do chlívka zavřeli. Hlady ho chtěli umořit.“</p>
			<p class="MLP-text">„V&#160;chlívku, hlele, pěkná rezidence,“ prohodil regent s&#160;úsměškem. „Tak ten taky k&#160;nám.“</p>
			<p class="MLP-text">„Však už je, urozený pane, svaté misie potřeba. Kacířstvo se tu krajem zle hýbe a&#160;takřka už vejřevně. Tady v&#160;Mezřiči, povídal pan farář&#160;–“</p>
			<p class="MLP-text">„Co?“</p>
			<p class="MLP-text">„– měli nějakého Žitavce, predikanta, a&#160;konali pobožnost v&#160;noci v&#160;lukách.“</p>
			<p class="MLP-text">„Jděte! To farář slyšel nějakou klevetu.“</p>
			<p class="MLP-text">„V&#160;dobrušském děkanství mu to pověděli. Je to jistotná pravda, minulou neděli se ti berani slezli, jak byly&#160;–,“ a&#160;to sázel volněji, hledě na regenta, „myslivcovy děti v&#160;Mezřiči.“</p>
			<p class="MLP-text">„A&#160;snad na té pobožnosti,“ utrhl se s&#160;úsměškem pan Lhotský.</p>
			<p class="MLP-text">„Já nic neříkám, urozený pane, jenom to, že tu neděli právě&#160;–</p>
			<p class="MLP-text">„Ještě řekněte, že tam byl také myslivec!“</p>
			<p class="MLP-text">Správce pokrčil rameny, a&#160;přemáhaje své hněvivé pohnutí, řekl zastřenějším hlasem:</p>
			<p class="MLP-text">„Já prosím povídám, co pan farář vypravoval. Ti husiti a&#160;lutrijáni se v&#160;noci slezli, to je jisto, a&#160;vejřevně, pod širým nebem. Kdo tam byl&#160;–,“ znovu pokrčil rameny. „A&#160;co se myslivce týče, ten povídal, že tu noc prý byl v&#160;lese, na rysa.“</p>
			<p class="MLP-text">„A&#160;také že byl a&#160;děti jeho u&#160;své báby.“ Pan Lhotský vyslovil to tak ostře, že správce musil o&#160;tom přestat.</p>
			<p class="MLP-text">„Jste hrubě důmněnlivý, a&#160;beze vší příčiny,“ vytkl mu regent ostře. „Tadyhle si přečtěte to psaní z&#160;Dobrušky a&#160;dejte to ohlásit.“ Nerudně to přikázal a&#160;odešel z&#160;kanceláře.</p>
			<p class="MLP-text">Správce hleděl za ním. Už se nepřemáhal. Nadul tváře a&#160;zlostně foukl za regentem. Blýskavice tlumeného hněvu vyšlehla. Přeletěla mu tváří, zasvítila v&#160;očích.</p>
			<p class="MLP-text">„Bodejť bys na myslivce dopustil!“ pomyslil. „U&#160;tebe nepořídím. Ale&#160;–“</p>
		</div>
</body>
</html>