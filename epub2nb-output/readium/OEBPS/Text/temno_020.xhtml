<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-17</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-14" class="MLP-uroven2-kapitola">XIV</p>
			<p class="MLP-text-bez1radku">Dal se jím dolů, za příkopy přes Můstek, kolem Staré rychty, kolem vojenské strážnice při kotcích, dlouhém to stavení s&#160;řadou krámů a&#160;krámků, kůrkami krytém; kolem něho a&#160;za ním v&#160;podloubí u&#160;sv.&#160;Havla mezi boudami a&#160;stánky dosud šum a&#160;ruch tandlmarku, ač se den už nachyloval. Jiří se po tom rojení ani neohlédl. Pospíchaje přešel Celetnou ulicí, dál šerým průjezdem, nevalně čistou uličkou Templovou ke klášteru sv. Jakuba.</p>
			<p class="MLP-text">Minulé neděle sem pospíchal do kostela. Zaslechlť u&#160;svého učitele hudby, varhaníka u&#160;sv. Martina Brixiho, že u&#160;sv. Jakuba zahraje o&#160;hrubé veliké sólo ten taliánský houslista, jenž tu v&#160;Praze zbyl od předloňska, od korunovace po představení Fuxovy slavnostní opery, Giuseppe Tartini, nyní v&#160;domácí kapele hraběte Kinského.</p>
			<p class="MLP-text">Jiřík znal toho umělce a&#160;ještě více o&#160;něm slyšel od svého bývalého informátora Hubátia, a&#160;proto v&#160;neděli tak chvátal k&#160;sv. Jakubu. A&#160;Tartini tam opravdu hrál. Jiřík, sám nadšený houslista, naslouchal u&#160;vytržení, a&#160;ještě když se vracel domů, byl jako u&#160;vidění, maje duši plnou těch kouzelných zvuků.</p>
			<p class="MLP-text">Teď chrámové dveře zavřeny a&#160;ticho kolem. Ohlédl se po kostele a&#160;chvátal dále do končin u&#160;sv. Haštala. Tam nedaleko kostela stál nákladnický dům jeho babičky, staré paní Lerchové, řečený U&#160;Pražáků, velké patrové stavení zasmušilého vzhledu, vynikající nad své nevýstavné okolí, nad sousední menší a&#160;užší domy, většinou šindelem kryté, mezi jejichž střechami dřevěné žlaby čouhaly ven nad ulici. Obyčejná domácí lucerna visela vedle vrat starobylého pivovaru.</p>
			<p class="MLP-text">Paní Lerchová měla dva syny: z&#160;prvního manželství Rafaela Bláhu, z&#160;druhého Karla Wirtha. Oba byli sládci. Na tomto třetím pivovaru, U&#160;Pražáků, hospodařila sama. Vládla hojnou čeládkou jak mužskou, tak ženskou, kterou namnoze „vejhosty z&#160;poddanství vyjednala“, to jest koupila a&#160;tím do své poddanosti přivedla.</p>
			<p class="MLP-text">Jiřík často k&#160;ní docházel. Jednu z&#160;těch nejprvnějších návštěv za dob útlého mládí vykonal podivně vystrojen. Bylo mu asi pět let, když se ubíral k&#160;babičce přát jí, on a&#160;mladší jeho sestřička, která pak záhy zemřela; on v&#160;bílé kutně mnichů dominikánských, s&#160;černým škapulířem, sestra pak v&#160;hábu jeptišek řádu sv. Voršily, jak tenkrát začínala móda děti takto strojit na vycházky.</p>
			<p class="MLP-text">Jiřík si živě pamatoval, jak jej doma oblékali za mnicha a&#160;nebožku sestru za jeptišku, jak matka, která si (za ofěru<span class="char-style-override-1"><a id="footnote-30240-23-backlink" class="footnote-link" href="#footnote-30240-23">23</a></span>) vymohla povolení k&#160;tomu v&#160;klášteřích u&#160;dominikánů i&#160;u&#160;voršilek, radostně si je prohlížela, a&#160;pantáta potěšen jak postavil maličkou jeptišku na stůl a&#160;jak jej, Jiříka, i&#160;Rézinku otáčeli, prohlíželi, celý dům, nahoře v&#160;pokoji a&#160;ještě i&#160;dole v&#160;průjezdě, jak se jim všichni obdivovali a&#160;jak pak matka a&#160;Maří děvečka je vedly sem k&#160;Pražákům a&#160;jak babičce se zakalily oči, když zhlédla mniška a&#160;roztomilou malou jeptišku, když jí oba najednou odříkávali přání a&#160;pak on sám, poněvadž Rézinka, malá jeptiška, pojednou se zajíkla, zarazila a&#160;nemohla dál.&#160;–</p>
			<p class="MLP-text">Pak chodíval k&#160;babičce sám o&#160;svátcích, na koledy i&#160;jen tak jako školáček, i&#160;když vstoupil do gymnázia; nejčastěji teď, co osiřel, co mu zemřela matka.</p>
			<p class="MLP-text">Dnes chvátal do starého nákladnického domu, že se mu dostalo zase matky, neboť právě proto tím vroucněji ozvaly se mu vzpomínky na nebožku, tím více se mu zastesklo. Neubránil se a&#160;chvátal tam, kde by jí byl jakoby blíže, když bude u&#160;její matky, u&#160;babičky, která chovala její památku tak jako on.</p>
			<p class="MLP-text">V&#160;průjezdě trůnila jako jindy šenkýřka Voršila na stolici sedací; houfec se džbánky v&#160;rukou, čekající na pivo, tlačil se kolem ní. Jiřík se mihl kolem a&#160;rovnou po dřevěných schodech do patra k&#160;velkému pokoji. Ale nevkročil, na síni se zastavil, neboť zaslechl z&#160;pokoje, jak byly dveře otevřeny, známý hlas. Babiččin podstarší Franta, jemuž v&#160;domě Vašíček říkali, pokorně žádal:</p>
			<p class="MLP-text">„Prosím vás, panímaminko, slevte mi něco na té pokažené várce.“</p>
			<p class="MLP-text">A&#160;na to babiččin přísný hlas:</p>
			<p class="MLP-text">„Slyšíš, podstarší, porovnej ty se se starším, jak chceš. Já s&#160;ním tak uděláno mám, aby on mně třeba dvacet várek pokazil, on jest mně povinen za všechno stát, já mu nic nepřehlížím. On je u&#160;mne už dvacet let, já nevím, co sobě naspílá, porovnej ty se s&#160;ním sám, já ti pomoci nemohu.“</p>
			<p class="MLP-text">A&#160;jako by hůl klepla do podlahy.</p>
			<p class="MLP-text">Jiříkovi bývalo vždycky nevolno až trapno, kdykoliv babička někomu z&#160;čeládky ostře domlouvala nebo jej plísnila. Tu, mohl-li, odešel, zmizel. I&#160;teď nechtělo se mu vkročit do toho nemilého jednání. Proto se obrátil k&#160;druhým dveřím, vpravo, vedoucím do babiččina „malého sklípku“, to jest do malého klenutého pokoje. Ten velký, ve kterém paní Lerchová právě meškala s&#160;podstarším, byl stropu dřevěného.</p>
			<p class="MLP-text">Jiřík měl rád ten klenutý pokojíček, který jej jako útlého chlapce tolik vábil; tenkrát ne tak svou útulností jako tím, co choval, co zdobilo jeho stěny. Pamatoval se na první dojem v&#160;něm, jak vstoupiv uviděl krucifix v&#160;koutě, ne v&#160;plném světle, jak v&#160;tom příšeří se leskly zlacené paprsky kolem hlavy korunované zkrvaveným trním; ty jen mdle, kovovým leskem, jasně však třpytilo se v&#160;boku Ukřižovaného, jak z&#160;rány tam prokmitovaly zářivé pablesky. Tenkráte neviděl, že šlehají z&#160;broušených křišťálů do boku vsazených, on jen žasl nad divem těch blesků a&#160;toho záření ze svaté rány.</p>
			<p class="MLP-text">Z&#160;krucifixu úžas i&#160;tichý záchvěv strachu; libost však a&#160;zjasnění z&#160;obrazu naproti na stěně, z&#160;jeho zahrady plné kvítí, kdež Kristus vstavší z&#160;mrtvých zjevil se Maří Magdaléně. Ježíš v&#160;tmavorudém plášti, v&#160;klobouku a&#160;před ním na kolenou mladá žena zlatovlasá, v&#160;pozadí temno stromů a&#160;křovin a&#160;za nimi obloha v&#160;prvním úsvitu ranním. Na tomto obraze, pod nímž visely dva uschlé věnečky od Božího těla, oči nechával.</p>
			<p class="MLP-text">Ještě jednu vzácnost měl malý sklípek: skleněnou skřínku na prádelníku mosazí kovaném. V&#160;ní soška Panny Marie s&#160;Ježíškem, mezi dvěma umělými stromečky ostré zeleni a&#160;vedle ní Jezulátko voskové. Na dně akštejnový<span class="char-style-override-1"><a id="footnote-30240-24-backlink" class="footnote-link" href="#footnote-30240-24">24</a></span> růženec, dotýkaný, mezi dvěma voskovými sloupky, hojně ozdobenými, a&#160;modlitební knížky se stříbrnou sponou. Mezi listy té knihy několik suchých, vybledlých květů, jež přinesl nějaký poutník z&#160;Palestiny a&#160;jež paní Lerchová chystala si do rakve. Tato kvítka dojala jejího vnuka, když je jako chlapeček spatřil; vyrostlať v&#160;Jetsemanské zahradě, v&#160;těch místech, kdež Kristus za noci se modlil v&#160;úzkostech, s&#160;duší zarmoucenou až k&#160;smrti, jak o&#160;tom s&#160;pohnutím slyšel a&#160;pak i&#160;sám četl.</p>
			<p class="MLP-text">Tu ve sklípku sedával s&#160;babičkou již jako studentík, když staré paní se zachtělo samoty a&#160;ticha, aby měla chvíli pokoj od lidí a&#160;hospodářských starostí, kdy zatoužila po onačejším slově. Jiřík jí tu čítával. Ráda poslouchala, co říkal svým ne silným, ale příjemným hlasem buď z&#160;Hájkovy kroniky, nebo ze Šteyerova díla „Zrcadlo svaté anebo Životové světic milých božích“; ráda poslouchala a&#160;přitom s&#160;tichým potěšením hleděla na útlého chlapce přibledlé jemné tváře, upírajícího oči dlouhých tmavých řas po řádcích v&#160;knize.</p>
			<p class="MLP-text">Četl rád babičce, líbilo se mu, když tak sami dva v&#160;tichu seděli; a&#160;čtení samo, ať děje dávných časů, nebo utrpení a&#160;hrdinství světic, jej poutalo a&#160;často i&#160;dojímalo. Sám tu také jednou naslouchal, ne čtení, ale vypravování, to ještě nežli vstoupil do principie, jednou za listopadového odpoledne, kdy k&#160;nim do malého sklípku vkročil P. Daniel Suk, starý jezovita, bratranec babiččin, jenž sem k&#160;Pražákům dost často návštěvou docházel. Nikdy nebyl misionářem; dlouhá léta učil po různých kolejích svého řádu, nejdéle v&#160;Klatovech a&#160;pak tu v&#160;Praze u&#160;sv. Klimenta. Poslední však léta přestal učit; a&#160;místo katedry dali mu zpovědnici.</p>
			<p class="MLP-text">Tento páter Daniel, vlídných tmavých očí, krátkozraký, hrubě roztržitý, oblíbil si vnoučka své sestřenice. Tenkrát, když jej stihl ve sklípku, babičce čtoucího z&#160;Hájkovy kroniky, pohladil ho a&#160;pochválil, to že je dobře, dobře, ale sám ať si také čte, nebožtík pan páter Bohuslav, páter Balbín, aby věděl, že už jako hošík přečetl Hájkovu kroniku pětkrát za sebou.</p>
			<p class="MLP-text">Tu měl hned Balbína, jakož i&#160;jindy často. P. Daniel rád o&#160;něm vypravoval, a&#160;ne bez pochluby to, že s&#160;tímto učeným mužem žil tady v&#160;koleji u&#160;sv. Klimenta a&#160;že mu jako mladý kněz mohl i&#160;posloužit, že ho páter Balbín měl rád, a&#160;když byl šlakem raněn, že si jej, pátera Daniela, vyvolil, aby mu cedulky rovnal a&#160;shledával, a&#160;také že mu často diktoval a&#160;on, P. Daniel, psal, a&#160;Balbín že byl spokojen a&#160;jak děkoval, bože, takový milý, hodný muž, takový učený, a&#160;jak skromný!</p>
			<p class="MLP-text">P. Daniel, jenž s&#160;nadšením mluvil o&#160;Balbínovi, s&#160;hrůzou však a&#160;oškli­vostí o&#160;Žižkovi a&#160;husitech a&#160;nazýval Luthera a&#160;Kalvína plazícími se slepejši, začal tenkráte, když Jiříka zastal u&#160;kroniky a&#160;když pak paní Lerchovou ze sklípku vyvolali, sám vypravovat. O&#160;sv. Vojtěchu mluvil, o&#160;jeho životu, o&#160;písni „Hospodine, pomiluj ny“, kterouž měl nad jiné rád. Jiříkovi živě a&#160;nadšeně vykládal, že ji sv. Vojtěch sám složil, svou svatostí posvětil, mocí biskupskou potvrdil a&#160;také nadal spasitelnými čtyřicítidenními odpustky.</p>
			<p class="MLP-text">Vypravoval o&#160;biskupu Vojtěchovi, jak opustil Čechy, jak se vydal daleko na půlnoc až poblíže k&#160;moři, jak tam v&#160;pruské zemi pohanům kázal a&#160;mučednickou smrt podstoupil, jak jej zabili pod dubem v&#160;posvátném háji. A&#160;když mu hlavu usekli a&#160;v&#160;plášti zahalenu ji nesli, tu jeho sťatá hlava začala hlasitě zpívat „Hospodine, pomiluj ny&#160;–“</p>
			<p class="MLP-text">Tenkrát seděl Jiřík ve sklípku nehnutě, tiše jako pěna, s&#160;očima rozšířenýma. V&#160;duchu viděl vše, háj a&#160;pruh moře za ním, starý dub, takový, jaký měli na žižkovské vinici, a&#160;slyšel, jak pod ním zpívá mrtvá hlava, jak do šera se temně ozývá „Hospodine, pomiluj ny“, a&#160;viděl, jak vrahové pohané, polonazí, bradatí, jaké vídal v&#160;kostelích namalované na mučednických obrazích, padají v&#160;hrůze na kolena&#160;–</p>
			<p class="MLP-text">Od těch dob P. Daniel často vypravoval ve velkém pokoji, kdež obyčejně sedali, ale nic už Jiříka tak nedojalo jako to, co slyšel o&#160;starodávné písni za listopadového soumraku v&#160;šeřícím se klenutém malém pokojíku.</p>
			<p class="MLP-text">Teď tam rychle vkročil, aby nemusil slyšet babiččino přísné jednání s&#160;podstarším. Pod klenutým vybíleným stropem a&#160;v&#160;koutech už příšeří. U&#160;jediného okna nad zahrádkou světleji. Na okně Hájkova kronika v&#160;tmavé staré vazbě kožené, na ní v&#160;novější Zrcadlo svaté, vedle prostý kalamář, několik brkových per a&#160;několik starých, pořezaných vrubů. Nad nimi na zdi v&#160;okenním výklenku přibitý arch už zežloutlý s&#160;tištěným novoročním vinšem „všeho časného i&#160;věčného prospěchu vysoce urozeným, urozeným a&#160;statečným, všem duchovním i&#160;světským vyššího i&#160;nižšího stavu pánům bratrům, paním a&#160;pannám sestrám veleslavné kongregací české pod titulem Vítěz&#160;– a&#160;slavného nanebevzetí Panny Marie v&#160;chrámu Páně betlémském“, kterýžto vinš „služebně“ přednášel „Josef Zelenka, téhož veleslavného bratrstva (p. t.) sakristán“. Pod tím přáním byl i&#160;seznam sodálů, bratří a&#160;sester, kteří roku minulého, 1724, zemřeli. (Stará paní Lerchová byla horlivým členem této české kongregace v&#160;Betlémské kapli tak jako její zeť Březina.)</p>
			<p class="MLP-text">Jindy byl by Jiřík sáhl po kronice. Teď stanuv u&#160;ní, ani si jí nevšiml. Zahleděl se dolů do zahrádky, kdež se svěže zelenaly keře i&#160;javor poblíž okna a&#160;kdež květin kvetlo dosud málo. Zahleděl se, zamyslil. Zatanulo mu, jak nebožka matka jej a&#160;sestru malou vodívala dolů do zahrádky, když navštívili babičku. Vtom za ním hlas úžasu. Obrátil se. Babička. Stála ve dveřích, statná stařena šedých vlasů, v&#160;čepci, šátek křížem přes ňadra, v&#160;modré zástěře, v&#160;soukenných tmavých střevících, rovnou, prostou hůl v&#160;ruce. Výrazná hlava s&#160;krátkým masitým podkrčím; tvář bez ruměnce, plná, povadlá, hnědé však oči jako mladé, s&#160;moudrostí zkušených let, přímé a&#160;bystré.</p>
			<p class="MLP-text"><span>„A&#160;tohle! Jiříku!“ Šla k&#160;vnukovi těžkým krokem o&#160;holi, ale nebelhajíc. „Co se stalo&#160;– Svatebčan přec, a&#160;tady ve sklípku!“ A&#160;jakoby unavena usedla u&#160;okna na vykládanou truhlu, ve které měla složeno své sváteční šatstvo. Nestrojila se už do něho a&#160;nejkrásnější a&#160;nejdražší kusy z&#160;něho určila již za dary kostelům jmenovitě damaškové manto</span><span class="char-style-override-1"><a id="footnote-30240-25-backlink" class="footnote-link" href="#footnote-30240-25">25</a></span><span> se stříbrnými krajkami Panně Marii škapulířové k&#160;sv. Haštalu.</span></p>
			<p class="MLP-text">Jiřík teď teprve živě pocítil, že vyvedl něco divného. V&#160;rozpacích přisedl k&#160;babičce.</p>
			<p class="MLP-text">„Stalo se něco? Tobě snad?“ ptala se zkrátka, dost zostra, už napřed uchystaná zastat se svého vnuka.</p>
			<p class="MLP-text">„Ne, babičko, nic.“</p>
			<p class="MLP-text">„Tak tedy co&#160;–“ A&#160;pojednou, kloníc se k&#160;němu, zeptala se měkčeji: „Bylo ti smutno, viď&#160;–“</p>
			<p class="MLP-text">„Bylo, nemohl jsem tam vydržet.“</p>
			<p class="MLP-text">„A&#160;tak jsi se rozběh k&#160;bábě. No, rozumím.“ Pohladila ho po rameni: „Taky dnes vzpomínám, milý hochu, ba, vzpomínám.“ Ale ztlumivši záchvat citovosti, dodala mírně káravě: „Ale odcházet jsi neměl. Pantátu to bude mrzet, a&#160;taky abys u&#160;nové panímámy polévku nerozlil. Mluvila s&#160;tebou?“</p>
			<p class="MLP-text">„Mluvila, ale ne mnoho. Pořád kolem lidi a&#160;já&#160;–“</p>
			<p class="MLP-text">„A&#160;tys se tuze k&#160;ní netlačil. Všimne si toho, a&#160;ne-li ona, tedy jiní. Musíš se vrátit“</p>
			<p class="MLP-text">„Teď už tancují.“</p>
			<p class="MLP-text">„Tím spíš si povšimnou.“</p>
			<p class="MLP-text">„Ale já nechci tancovat.“</p>
			<p class="MLP-text">„To nemusíš. Ale ukázat se musíš. Nic platno. Tak už tancují&#160;–“ Začala se vyptávat na hosti, jak bylo u&#160;traktace, až pojednou skončila a&#160;rozhodně připomenula:</p>
			<p class="MLP-text">„Tak, Jiříku&#160;–“</p>
			<p class="MLP-text">„To jsem si, babičko, nemyslil&#160;–“ A&#160;sklopil oči.</p>
			<p class="MLP-text">„Ale na to taky nemyslíš, že budeš s&#160;novou matkou žít, že s&#160;ní budeš pořád, že ty nesmíš nic začít, aby si nemohla stěžovat.“</p>
			<p class="MLP-text">Jiřík, jenž zasmušen naslouchal, maje hlavu sklopenu, upřel, když domluvila, na ni zrak, a&#160;tak, že ji to překvapilo. V&#160;pohledu jeho šedomodrých očí, jindá měkkém a&#160;tichém, trpkost a&#160;zklamání, smutek a&#160;výčitka. A&#160;pojednou vstal. Ale stará paní jej chytla za ruce, přitáhla jej k&#160;sobě, zase jej hladila a&#160;chlácholila:</p>
			<p class="MLP-text">„Mlč, milý hochu, mlč, já rozumím, já bych radši, abys tu ostal, jseš hodný, ale pro dobrou vůli, aby neřekli, pantáta, že jsem tě schválně nechala, a&#160;nevěsta, macecha, žes před ní utekl. Přijď zejtra, Jiříčku, přijď jistě, a&#160;to si pamatuj, že tě nedám, kdyby&#160;– To věř, že ne, ne, nedám&#160;–“</p>
			<p class="MLP-text">Jiřík stržen tím vroucím projevem své babičky, vždy rázné a&#160;přísné, chytl ji, objal, mlčky, srdečně, pak se vytrhl a&#160;rychle odešel.</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-30240-23" class="footnote-anchor" href="#footnote-30240-23-backlink">23</a>  Milodar věřících v&#160;kostele. <span class="char-style-override-3">Pozn. red.</span></p>
				</div>
				<div class="footnote">
					<p class="MLP-pozn-pod-carou"><a id="footnote-30240-24" class="footnote-anchor" href="#footnote-30240-24-backlink">24</a>  Jantarový. <span class="char-style-override-3">Pozn. red.</span></p>
				</div>
				<div class="footnote">
					<p class="MLP-pozn-pod-carou"><a id="footnote-30240-25" class="footnote-anchor" href="#footnote-30240-25-backlink">25</a>  Pláštík. <span class="char-style-override-3">Pozn. red.</span></p>
				</div>
			</div>
		</div>
</body>
</html>