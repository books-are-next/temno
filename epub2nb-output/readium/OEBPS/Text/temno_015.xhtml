<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-12</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-9" class="MLP-uroven2-kapitola">IX</p>
			<p class="MLP-text-bez1radku">Pak opět uslyšel o&#160;novém světci, v&#160;říjnu, kdy vrchnost odjela do Prahy. Hned první dny po tomto odjezdu zastavil se na Skalce žebravý mnich, který loni tu byl poprvé po fráteru Marciánovi, řečenému Nedělka; rovnou zase ke správci zamířil. Byl opět jeho hostem, a&#160;když správce začal o&#160;komisí papežem povolené, fráter nejenže o&#160;ní věděl, ale také hned posloužil novinkou, že zkoumání o&#160;mučednické smrti a&#160;zázracích začne v&#160;Praze teď v&#160;zimě a&#160;že bude snadné, když se zázraky dějí ještě teď, jako nedávno.</p>
			<p class="MLP-text">„Kde, kde&#160;– A&#160;sv. Jan?“ dychtivě se ptal správce.</p>
			<p class="MLP-text">„Ano, sv. Jan Nepomucký. Stalo se to letos o&#160;žních, v&#160;Pohledu u&#160;Německého Brodu. Tam se vracel správce, hospodářský pan správce, z&#160;pole, o&#160;žních, jak povídám, v&#160;pravé poledne, sám. A&#160;protože byl a&#160;je veliký ctitel sv. Jana, zastavil se u&#160;jeho kapličky pod stromy u&#160;cesty. Zastaví se, poklekne u&#160;kapličky&#160;–,“ mnich přitiskl své dlaně k&#160;prsům a&#160;obrátil oči vzhůru, „a začne se vroucně modlit k&#160;sv. Janu Nepomuckému. A&#160;jak se tak modlí, bylo, povídám, v&#160;pravé poledne, kolem ani živé duše a&#160;ticho všude, jak se ten pan správce modlí, uslyší pojednou hrát na varhany, ale jakoby z&#160;hloubky, zpod země, a&#160;vtom se také ozve zpěv celého houfu, ale v&#160;cizí řeči, a&#160;také tak jako ty varhany&#160;–“</p>
			<p class="MLP-text">„Ze země&#160;–,“ ozval se správce tišším hlasem.</p>
			<p class="MLP-text">„Ze země, z&#160;hloubky se to ozývalo. Správce obešla hrůza, vyskočí a&#160;pryč, domů. Přiběhne bez dechu, bez sebe, nemohl ani promluvit. A&#160;když pak vypravoval, co se mu přihodilo, nechtěli mu věřit a&#160;myslili, že má horečnou nemoc. A&#160;on to byl nový zázrak sv. Jana Nepomuckého.“ Mnich obrátil oči k&#160;nebi.</p>
			<p class="MLP-text">Správce, jenž naslouchal jako pěna, povzdechl:</p>
			<p class="MLP-text">„Kdyby tak našinec&#160;–“</p>
			<p class="MLP-text">Na zázračnou hudbu a&#160;tajemný zpěv myslil i&#160;pak, když mnich, jenž přišel ráno, vydal se odpoledne na další žebravou pouť. Večer pak četl správce v&#160;postile velmi roztržitě a&#160;v&#160;noci ve snách klečel u&#160;nějaké kaple pod starými stromy, ze které vycházely postavy v&#160;černých hábitech a&#160;mezi nimi fráter Jakub, jenž mu kynul, aby utekl, a&#160;on, správce, chtěl, ale nemohl vstát, nemohl se hnout. Až se zpotil.</p>
			<p class="MLP-text">Ráno potkal v&#160;nádvoří myslivce Machovce. Chtěl ho tím novým zázrakem ohromit i&#160;zkoumat.</p>
			<p class="MLP-text">„Poslouchejte,“ pravil, „když jste mně to o&#160;sv. Janu Nepomuckém, to jest o&#160;té komisí, nevyřídil&#160;–“</p>
			<p class="MLP-text">„Zapomněl jsem.“</p>
			<p class="MLP-text">„No, zapomněl, jak jinak.“ Správce se usmál. „Zato vám povím, co jsem včera slyšel.“ A&#160;pověděl to o&#160;správci, kapli, varhanách a&#160;zpěvu, a&#160;že pak myslili, že ten správce mluvil z&#160;horečné nemoci.</p>
			<p class="MLP-text">Myslivec poslouchal, hledě do země, pak upřel oči na správce a&#160;řekl:</p>
			<p class="MLP-text">„To by byl jistě zázrak. Ale snad ten správce opravdu stonal a&#160;měl fantas.“</p>
			<p class="MLP-text">„Žádnou fantas, zázrak to byl! Vy nevěříte?“</p>
			<p class="MLP-text">„Já při tom nebyl.“</p>
			<p class="MLP-text">„Bodejť, vy&#160;–“ Správce nedořekl a&#160;mrzutě se obrátil. Ale v&#160;duchu ostře hodil po myslivci: „Berane beranská!“</p>
			<p class="MLP-text">Zanedlouho pak se mu ještě ostřeji ozval.</p>
			<p class="MLP-text">Po Novém roce začal správce uctívat židy zvláštní přezdívkou. Říkal jim ábelesové, a&#160;jmenoval-li některého z&#160;těch, kteří byli pod zámkem v&#160;Podbřeží usedlí, přidal k&#160;jeho jménu také ábeles, a&#160;to ještě s&#160;nějakým urážlivým doplňkem. Tak říkal „Hirschl, ten starý zlodějský ábeles“, „Štark, ten šilhavý ábeles“, „Lowy, ten prašivý ábeles“ a&#160;vyrážel tu přezdívku i&#160;s&#160;tím ošklivým doplňkem vždycky zlostně a&#160;s&#160;opovržením.</p>
			<p class="MLP-text">Toho ábelesa měl z&#160;„Nového hospodářského a&#160;kancelářského kalendáře na rok 1725“, ve kterém našel nové, nebývalé čtení, a&#160;to „Vejtah inkvizitorního procesu, který v&#160;hlavním J. Mil. cís. rezidencí král. Star. Městě pražském v&#160;Království českém od slavné královské apelací&#160;– tribunálu&#160;– –&#160;– leta 1694 proti oboum židům pražským, totiž Lazarovi Ábelesovi a&#160;Löblovi Kurzhandlovi, za příčinou z&#160;nenávisti víry křesťanské od nich židův zamordovaného dvanáctiletého pacholete Šimona Ábelesa, vlastního syna téhož prvního žida, veden byl&#160;–“</p>
			<p class="MLP-text">Tento „Vejtah“ líčení strašlivé pře četl správce Čermák po kolik zimních večerů u&#160;kamen ve své klenuté jizbě, kdy do jejího ticha zaléhalo z&#160;nádvoří hučení starých lip a&#160;kdy sníh šlehal do oken. Všechno to, titul i&#160;otázky soudců i&#160;odpovědi nebohých obžalovaných i&#160;Haneli kuchařky, svědkyně, četl s&#160;žhavou dychtivostí fanatika. Až na samém konci se zamrzel na to čtení. Konec „Vejtahu“ žádný konec, jako by usekl.</p>
			<p class="MLP-text">Tu smutnou historii znal už dříve, třebaže jen povšechně, ale věděl, jak to s&#160;obžalovanými dopadlo, že Lazar Ábeles, zoufaje, oběsil se na okně svého žaláře, že Löbl Kurzhandl byl na popravišti zdola, od noh, nahoru kolem lámán, že v&#160;ukrutných bolestech dal se od přítomného jezovity pokřtít, že však si nepomohl, že byl přece utracen a&#160;tělo jeho do kola vpleteno a&#160;na kůl vyzdviženo. To správce věděl, proto však přece byl by se rád dočetl celého, podrobného líčení a&#160;konce jeho. A&#160;místo toho jenom dva řádky:</p>
			<p class="MLP-text">„S&#160;tímto inkvizitorním procesem budu, dá-li pánbůh, na rok 1726 laskavému čtenáři dálejc kontinuírovati.“</p>
			<p class="MLP-text">To bylo správci k&#160;zlosti; dál až za rok, celý rok čekat! Když dočetl, odplivl si a&#160;zlostně zamumlal: „Ábelesové!“ Tím obvinil všechny. Věřil, že Lazar Ábeles zamordoval svého synka Šimele, protože se stal křesťanem; ale správce byl také přesvědčen, že by tak každý žid i&#160;teď učinil, jakož také věřil, že židé pomáhají dopravovat tajným kacířům zapovězené knihy, že jim ty knihy vozí ve svém zboží, mezi plátny, v&#160;pytlích, v&#160;ovsu. Tímto čtením se proti židům ještě více zatvrdil.</p>
			<p class="MLP-text">Nejprve to ucítil mladý Lazar Kiš, přizák, dole z&#160;Podbřeží, osady pod zámkem. Kiš kupoval po vesnicích od přadlen a&#160;přádelníků přízi a&#160;vozil ji do Prahy. Nedlouho po tom, kdy správce dočetl „Vejtah“, chystal se tam opět. I&#160;šel nahoru na zámek, hodlaje na kancelář, požádat správce o&#160;cedulku, jak byla předepsána, aby se jí mohl v&#160;Praze v&#160;bráně vykázat, kdo je a&#160;odkud. Na kancelář však nedošel. Zahlédlť správce na nádvoří pod lipami sněhem ošlehanými. Mladý Kiš v&#160;umaštěném kožichu smekl opelichalou liščí čepici a&#160;poprosil o&#160;cedulku.</p>
			<p class="MLP-text">Dostal ne cedulku, ale spoustu zlostných slov, cože on jeden ábeles, neví-li, kde je kancelář, má-li on, správce, všeho nechat a&#160;rozběhnout se, jak se takovému ábelesovi uráčí. Když Kiš, přikrčen, mačkaje svou ryšavou čepici pod paždí, odvážil se něco prohodit na omluvenou, rozkřikl se správce, neslyšel-li, ať táhne, ať čeká u&#160;kanceláře, chce-li cedulku, a&#160;nepůjde-li, že mu&#160;– A&#160;správce se po něm rozpřáhl.</p>
			<p class="MLP-text">Mladý žid, zimou a&#160;strachy bledý, jemuž mrazivý vítr cuchal černé kudrny, už ani nehlesl a&#160;přihrben šoural se ke kanceláři, ač věděl, že tam správce teď schválně nepřijde, že ho nechá hodně dlouho čekat na cihlové podlaze promrzlé síně. Ale ohlédl se a&#160;na okamžik se zastavil, když zaslechl u&#160;lip jiný ještě hlas. Myslivec Machovec s&#160;puškou na rameni, chystaje se do lesa, zahlédl a&#160;slyšel, jak správce na mladého žida se rozkatil. Takové jednání se mu příčilo, a&#160;správce neměl rád. Proto tím více se pohoršil. Neudržel se a&#160;zeptal se, jda kolem správce, zkrátka a&#160;zamračeně se optal, čeho se Kiš dopustil.</p>
			<p class="MLP-text">„Co se do toho pletete?“ odbyl ho správce.</p>
			<p class="MLP-text">„Nepletu se, ale myslím si, že nic tak hrozného nevyvedl.“</p>
			<p class="MLP-text">„Abyste se vy žida nezastal! Nu, pravda, nevěrec&#160;– a&#160;všelijací nevěrci&#160;– těm jste patronem, s&#160;těma vy&#160;–“ Naráz však se odmlčel; vzpamatoval se v&#160;ten okamžik. Zadržel, čím chtěl myslivce bodnout, že by také nevěrců lutrijánských nedal, těch také ne a&#160;husitských kacířů. Myslivec kvapně a&#160;prudce přistoupil k&#160;němu.</p>
			<p class="MLP-text">„Jaký patron, a&#160;co ti všelijací nevěrci, co ti nevěrci,“ ptal se chmurně.</p>
			<p class="MLP-text">Správce hleděl na něj okamžik s&#160;posměškem v&#160;očích i&#160;na rtech a&#160;pak se optal mírněji, ale s&#160;ouštěpkem, je-li ten Kiš ábeles věřícím a&#160;kdo byl teď jeho patronem?</p>
			<p class="MLP-text">„Ale vy jste mluvil o&#160;nevěrcích! O&#160;jakých?“</p>
			<p class="MLP-text">„O&#160;jakých. Teď jste to slyšel, o&#160;těch ábelesích, o&#160;židech.“ Otočil se a&#160;šel ke stodolám. Myslivec hleděl okamžik za ním, pak zamířil branou ven. Kráčel s&#160;tváří zasmušilejší.</p>
			<p class="MLP-text">Správce na žida Kiše zapomněl; myslivce Machovce měl v&#160;hlavě. Odfukoval si, až se mu tváře vzdouvaly, odfukoval si, jako by chtěl tajenou svou zlost z&#160;nitra vyrazit dechnutím. To že je křesťan, opakoval si popuzen, takhle se žida zastávat! A&#160;sám na sebe se také mrzel, že by byl málem všecko pokazil, kdyby byl, jak v&#160;té zlosti vyhrkl, dále vyčítal. Je lišák ten myslivec&#160;–</p>
			<p class="MLP-text">To bylo koncem ledna. Zanedlouho, v&#160;únoru, přišla pozdě odpoledne z&#160;Prahy novina, která vzrušila všecku Skalku, pány i&#160;poddané, tak jako již vzrušila všechnu Prahu a&#160;vzrušovala dál celé království. Rytíř Mladota poslal slečně Polexině list, kterým jí a&#160;panu Lhotskému oznamoval, že komisí papežem povolená sešla se koncem ledna; v&#160;kapli svatováclavské že se sešli, arcibiskup, kanovníci, znalci, doktoři medicíny a&#160;chirurgie, chirurgové, a&#160;ti když odpřisáhli, že byl přinesen jazyk sv. Jana Nepomuckého v&#160;křišťálové schránce, zlatem, stříbrem a&#160;drahým kamením ozdobené, z&#160;tabernákula na oltáři sv. Jana Křtitele u&#160;sv. Víta, a&#160;tu že znalci jazyk zkoumali tím způsobem, jak bylo předepsáno z&#160;Říma. Zkoumali pečlivě, s&#160;úzkostí; až je svatá hrůza pojala, když zpozorovali, že jazyka přibývá, že nabíhá i&#160;že barvu mění. Když jej přinesli, byl temně, do hněda červený, ale za toho zkoumání že pak byl šarlatový.</p>
			<p class="MLP-text">Myslili, že se klamou, že je to světlem, a&#160;tak zkoumali zas a&#160;pozorovali. Celé dvě hodiny trvalo to zkoumání, až se přesvědčili, že se ta změna stala skutečně a&#160;že se nemohla jinak státi než z&#160;milosti boží, sumou že to je zázrak, nový veliký zázrak. Všecko to komisí zapsala, jak bylo, a&#160;že to pošlou do Říma, tam že teď nastane proces o&#160;svatořečení, ale že uplyne ještě drahně času, než dojde na prohlášení, takový proces že trvá třeba léta&#160;–</p>
			<p class="MLP-text">Slečna Polexina četla čím dál tím vzrušeněji; a&#160;vzrušeně také poslouchal pan Lhotský. Jak přečetla to o&#160;těch létech procesu, přestala a&#160;zachmuřila čelo.</p>
			<p class="MLP-text">„Léta, nač léta&#160;–“</p>
			<p class="MLP-text">„Ale bude to, jistě bude! To je novina! Farář jistě ještě nic neví. Abych pro něj vzkázal.“</p>
			<p class="MLP-text">„Vzkažte, pane strejce, pošlete, ale aby také správce zvě děl, to je takový ctitel sv. Jana Nepomuckého.“</p>
			<p class="MLP-text">„A&#160;myslivec aby také zvěděl.“</p>
			<p class="MLP-text">„Všichni, to všichni.“</p>
			<p class="MLP-text">Za chvíli už stáli správce i&#160;myslivec v&#160;pokoji slečny Polexiny, která jim s&#160;vyjasněnou tváří oznámila, co se stalo. Správce to vyslechl jako u&#160;vytržení, Machovec překvapen, užaslý, ale mlčky. Když pak vyšli z&#160;pokoje, zeptal se ho správce:</p>
			<p class="MLP-text">„No tak, to je také fantas? To také nebudete věřit, když jste tam nebyl?“</p>
			<p class="MLP-text">„Byli tam jiní,“ uhnul myslivec a&#160;víc neřekl.</p>
			<p class="MLP-text">Farář z&#160;Bílého Oujezda přichvátal už samý soumrak. Novinu vyslechl s&#160;nadšením a&#160;děkoval s&#160;poklonami slečně a&#160;panu Lhotskému, že si v&#160;té radosti ráčili na něj vzpomenout, on že ten zázrak v&#160;kostele oslaví, na kázání ohlásí, to že bude, až to lid dole uslyší! Nežli odešel, pomodlil se s&#160;panem Lhotským a&#160;slečnou Polexinou, na její vyzvání, svatojánské litanie. Klečel před slečniným oltáříkem; hořely na něm všechny voskovice, bílé s&#160;bělostnými mašlemi, červené i&#160;ty, jež byly ozdobeny bohatým dílem voskářským a&#160;jež postavila slečna k&#160;sošce sv. Jana Nepomuckého.&#160;–</p>
			<p class="MLP-text">Za týden v&#160;neděli vypravila se všechna Skalka do Bílého Oujezda do kostela na velikou slavnost kostelní, zámek i&#160;dvůr, vrchnost na kočáře, ouřad i&#160;čeleď, skoro plným počtem, pěšky. Správce jen vykročil, už vyhlížel, jde-li také myslivec. Šel. Ale jeho syna s&#160;ním neviděl. Pak v&#160;kostele ho také nespatřil a&#160;dcerka myslivcova také nestála jako jindy vedle panské stolice, ve které seděla slečna Polexina v&#160;staromódním, ale vzácném kožichu a&#160;vedle ní pan Lhotský ze Ptení, vyholený, svěže zarudlý, ve sváteční dlouhé paruce, v&#160;tmavém plášti.</p>
			<p class="MLP-text">Děti myslivcovy nepřišly. To nedalo správci pokoje. Proč, proč nepřišly&#160;– To není jen tak, náhodou. Přímo zeptati se nechtěl, nemohl. Teprve když se vraceli z&#160;kostela, zvěděl od šafáře, že Tomáš myslivcův se včera večer rozstonal a&#160;Helenka že zůstala u&#160;něho. Správce zakroutil hlavou. Pomyslil, že jistě není tak zle, aby to děvče musilo zůstat doma; snad jen tatík je tak opatrný, aby mu kuřátka nezabloudila, aby děti nic nezvěděly a&#160;neprohlédly.</p>
			<p class="MLP-text">On sám přišel, poněvadž nebylo vyhnutí; on sám to vydrží, beran&#160;– Když farář kázal o&#160;svatém mučedníku, o&#160;jeho utrpení, o&#160;jeho smrti a&#160;hrdinství, byl kdekdo v&#160;kostele pohnut a&#160;oči měl zakaleny, a&#160;i&#160;plakali, mnoho jich plakalo. A&#160;on, Machovec, stál s&#160;hlavou sehnutou, oči do země jako vždycky, to jistě aby mu do nich nebylo vidět, aby se pohledem neprozradil; stál jako kamenný sloup. Beran, jistě beran.</p>
		</div>
</body>
</html>