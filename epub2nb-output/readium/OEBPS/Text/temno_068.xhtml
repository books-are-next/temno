<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-65</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-62" class="MLP-uroven2-kapitola">LXII</p>
			<p class="MLP-text-bez1radku">P. Daniel Suk vracel se pozejtří poté z&#160;návštěvy u&#160;své sestřenice, staré paní Lerchové. Smrákalo se, mžilo a&#160;foukal sychravý vítr. Ulice, jejichž chatrná, blátivá dlažba se mokře leskla, pustly. Bělovlasý jezovita v&#160;tmavém plášti vykračoval rychle, ne však proto, že bylo nevlídno, nýbrž proto, že mu tichá radost poháněla kroky.</p>
			<p class="MLP-text-bez1radku--12-0">Zvědělť u&#160;paní Lerchové zevrubně o&#160;Tomášově útěku, o&#160;predikantu žitavském a&#160;také o&#160;Helence. Ten útěk jej popudil, zato však měl z&#160;Helenky velikou, upřímnou radost. S&#160;tou radostí hřály jej také uspokojení a&#160;sebelibost, že on, on má hlavní zásluhu, že to děvče zůstalo, že se ubránilo ďábelskému pokušení, že se stala takovou pevnou katoličkou. K&#160;němu chodila na katechismus, on ji vyučoval, varoval, nabádal, utvrzoval, kde jen mohl, a&#160;s&#160;boží pomocí ne nadarmo. Teď se to vyjevilo. Zachránil duši, vytrhl ji z&#160;kacířství, zachoval ji pravé, samospasitelné víře. Dal si Helenku zavolat, před sestřenicí ji pochválil a&#160;vybídl, aby se jen horlivě modlila, nejprve a&#160;především za bratra, aby jej bůh osvítil a&#160;zbavil takových zatvrzelých svodníků, jako je ten žitavský predikant.</p>
			<p class="MLP-text">Celou cestu myslil na Machovcovy děti a&#160;také pak, když prošed klementinskými nádvořími, vstoupil do koleje a&#160;bral se předlouhou chodbou nevalně osvětlenou visutou svítilnou, když kráčel kolem řady dveří ke svému pokojíku. Nežli tam došel, zastavil se u&#160;jedněch, u&#160;bytu P. Mateřovského, „hradeckého“, který vedl výpravu do vinice Kantůrky. Než dveře zavřeny, páter nebyl doma. P. Daniel vešel do sousedního pokoje, v&#160;němž přebýval druhý Mateřovský, „pražský“.</p>
			<p class="MLP-text"><span>Zastal jej čtoucího u&#160;stolu, na němž hořely dvě svíce. Pražský Mateřovský v&#160;černé sutáně, černou sametovou čepičku na hlavě, silně podobný svému bratru, měl v&#160;rukou rukopisný sešit, „Breviarium politicorum secundum rubricas Mazarinicas“. Právě se zamyslil nad řádky: „Haec quinque prae oculis habe, nempe: I. Simula. 2.&#160;Dissimula. 3. Nulli crede. 4. Omnia lauda. 5. Vide, quid agas&#160;–“</span><span class="char-style-override-1"><a id="footnote-30240-65-backlink" class="footnote-link" href="#footnote-30240-65">65</a></span><span>, když vešel P. Daniel. Krátkozraký bělovlasý kněz mžouraje nepostřehl, že Mateřovský stáhl mrzutě husté černé obočí a&#160;že nerad odkládal svůj sešit. Položil jej za knihu patrně novou nebo alespoň nově svázanou, dosti hrubou, s&#160;červenou ořízkou. Ale když host přistoupil, uvítal jej vlídně a&#160;s&#160;úsměvem odpověděl na jeho otázku, kde je bratr, že odešel k&#160;výslechu toho starého vinaře chyceného ve vinici Kantůrce.</span></p>
			<p class="MLP-text">P. Daniel hned se chytil toho vinaře a&#160;ostře jej požehnal, když uslyšel, že nemohou nic z&#160;něho dobýt, že je zatvrzelý a&#160;lišák starý, že se nedá chytit, ze všech otázek, i&#160;těch nejlapavějších, že se umí vytočit a&#160;vykroutit. Zato přichválil P. Daniel Helenku; vypravoval o&#160;ní, že je zas u&#160;jeho sestřenice, o&#160;to děvče že pečoval hned od počátku, jak se k&#160;sestřenici dostalo, a&#160;že se mu podařilo s&#160;pomocí boží vytrhat kořínky nevěry a&#160;kacířství.</p>
			<p class="MLP-text">Vykládal o&#160;tom hovorně, hodně obšírně, až to P. Mateřovského unavovalo. Mlčel, ani slůvka nepřidal, aby hovor neprotáhl. Oddechl si v&#160;duchu, když host posléze vstal a&#160;měl se k&#160;odchodu, hned se však zasmušil, když si vtom P. Daniel povšiml nové knihy na stole. Hned se k&#160;ní naklonil, a&#160;přimhuřuje oči, četl si polonahlas titul její: „Cithara Nového zákona, pravého Boha v&#160;předrahých Kristové víry tajemstvích a&#160;v&#160;svatých jeho libozpěvně oslavující&#160;–“ Mile překvapen říkal si čím dále tím rychleji a&#160;již také hlasitěji: „Milým vlastencům místo nekatolických, bludy kacířskými porušených písní za dar obětované&#160;– písně celoroční&#160;–“</p>
			<p class="MLP-text">„P. Koniáš mně ji z&#160;Hradce poslal,“ vpadl P. Mateřovský, aby zabránil dalšímu čtení. „Včera jsem ji dostal, nedávno tomu, co byla na světlo vydána.“</p>
			<p class="MLP-text">„A&#160;kde, kde&#160;– tady ne, sic bych věděl.“</p>
			<p class="MLP-text">„Ne, v&#160;Hradci Králové.“</p>
			<p class="MLP-text">„A&#160;to je, to je radost, milý bratře. Hle, P. Koniáš, náš bojovník přeudatný, neohrožený. Tak už plní, o&#160;čem mluvil. Víte-li, když tu byl, kdypak, předloni, když se vrátil z&#160;misie potlučený, bouli vzadu na hlavě, pravý raněný bojovník, tu jsem s&#160;ním mluvíval a&#160;tu mi také povídal, a&#160;svatá je to pravda, že není dost na kázáních, na misiích, obzvláště ne na pálení knih, po tom že zůstává v&#160;sprostném lidu hlad po knihách, to že je nutno dát mu jiné, nové, pravé, aby se nevracel k&#160;bludařským, a&#160;tak hle, začal, a&#160;s&#160;kancionálem, to je dobře, to je, ach, kancionál v&#160;našem svatováclavském jazyku. A&#160;má-li pak tu také staročeské,“ hned se přebíral v&#160;knize, kterou si držel takřka u&#160;samého nosu, „píseň sv. Vojtěcha, Hospodine, pomiluj ny&#160;–“</p>
			<p class="MLP-text">„Ještě jsem to jak náleží neprohlédl. Ale libo-li, vezměte si kancionál domů, podívejte se.“</p>
			<p class="MLP-text">P. Daniel s&#160;nadšenou radostí přijal nabídnutí, přitiskl knihu pod paždí, sahal po klobouku, ale neodešel a&#160;jen přichvaloval, tak že máme zase novou, pěknou knihu v&#160;svatováclavském jazyku, však že beztoho se dost odstrkuje, i&#160;u&#160;nich, myslil u&#160;nich v&#160;řádu, že všude německá řeč začíná míti vrch a&#160;je, přirozené Čechy, Pemáky, jak je s&#160;posmíškem jmenují, všude odstrkují, a&#160;panstvo urozené že si oblibuje víc a&#160;více německý jazyk.</p>
			<p class="MLP-text">„Nedivme se,“ uhodil dosti nerudně P. Mateřovský už netrpělivý, „nezapomeňme, jak u&#160;dvora na to hledí, tam je česká řeč řečí rebelů, a&#160;na Bílou horu pamatujte a&#160;že tolik kacířství bylo českou řečí hlásáno a&#160;také sepsáno.“</p>
			<p class="MLP-text">„Ale je to přece řeč svatého Václava a&#160;svatého Vojtěcha!“ rozhorleně odrazil P. Daniel, rudna v&#160;tváři až po bílé vlasy. „A&#160;provinila-li se česká řeč proti církvi a&#160;císařům bludným učením, tak ať proti starým, kacířským knihám se vydávají nové, pravé katolické.“</p>
			<p class="MLP-text">„Nahoře je nedůvěra, my to nepředěláme,“ P. Mateřovský pokrčil rameny, „takový vítr shora fouká, a&#160;my nemůžeme a&#160;nesmíme proti němu. A&#160;ostatek, co; lid má, což jeho jest, kážeme mu po česku a&#160;všecko, jak potřebuje, a&#160;my, co my. Mluvíme česky, německy&#160;–“</p>
			<p class="MLP-text">„Ale mateřská řeč! Ach, to by nebožtík páter Balbín&#160;–“</p>
			<p class="MLP-text">„Mateřská řeč&#160;– hh&#160;–,“ vpadl P. Mateřovský, „my máme matku, ale ne mateřskou řeč, máme matku, svatou církev, a&#160;řeč pak jakákoliv, jen když slouží svatému náboženství.“</p>
			<p class="MLP-text">P. Suk překvapen, zaražen na to ani slova; přitiskl kancionál pod paždí a&#160;zase jej vytáhl, otočil kloboukem v&#160;pravé a&#160;nejistě ustupoval ke dveřím. V&#160;rozpacích podíval se na kancionál a&#160;prohodil, aby něco řekl, to že stálo peněz, taková hrubá kniha, kdo asi na ni dal, to že páter Koniáš sám nemohl.</p>
			<p class="MLP-text">P. Mateřovský cítě, že starocha příliš zostra odrazil, ochotně na to a&#160;mírněji, to že všecko zaplatil hrabě Šlik, pán na Kopidlně, a&#160;hraběnka, rodem Kolovratová, že také přidala.</p>
			<p class="MLP-text">„Znají se s&#160;P. Koniášem, ještě když byl v&#160;Jičíně,“ dodával na vysvětlenou.</p>
			<p class="MLP-text">„Ach, ach, tam tenkrát dosvědčil P. Koniáš veřejně a&#160;písemně, kterak zázračně jej uzdravila jičínská Panna Maria. V&#160;jičínském duchovním shromáždění o&#160;tom kázal&#160;–“</p>
			<p class="MLP-text">„Nu, a&#160;tam hrabě s&#160;hraběnkou z&#160;Kopidlna dojížděl, oba jsou horliví, příkladní katolíci a&#160;přejí nám, a&#160;P. Koniášovi obzvláště. Ten kancionál, prosím vás, nechte si, jak dlouho chcete&#160;–,“ kvapně připojil, obávaje se, že by staroch chytl se zase hraběte Šlika, Jičína a&#160;P. Koniáše. Tentokráte se mu povedlo. P. Daniel děkoval za tu ochotu, a&#160;že se těší na kancionál, že ještě dnes začne, a&#160;konečně dal spánembohem.</p>
			<p class="MLP-text">P. Mateřovský si oddechl; ihned zas usedl, chopil se Breviaria politicorum, ale hned je zas odložil. Bratr, „hradecký“, vstoupil v&#160;tmavém plášti, od větru ve tváři červenější.</p>
			<p class="MLP-text">„Cože tak pozdě,“ ptal se pražský, „to tak dlouho byl výslech?“</p>
			<p class="MLP-text">„Stavil jsem se také u&#160;strýce. Nevím, co s&#160;ním; je teď tak divný, nemluví, mračí se&#160;–“</p>
			<p class="MLP-text">„To že nesmí ven.“</p>
			<p class="MLP-text">„Snad. Ale když je sám, to si zpívá.“</p>
			<p class="MLP-text">„Je-li možná!“</p>
			<p class="MLP-text">„Matěj mi to povídal, a&#160;nějakou prý divnou píseň.“</p>
			<p class="MLP-text">„Jakou?“</p>
			<p class="MLP-text">„Matěj slovům nerozuměl; strýc si jen tak notuje, Matěj té noty nezná, nikdá jí neslyšel.“</p>
			<p class="MLP-text">„Tak ať si ji zapamatuje, ať naslouchá.“</p>
			<p class="MLP-text">„Už jsem mu to poručil; jen aby si ji pamatoval.“</p>
			<p class="MLP-text">„A&#160;co ten vinař; jaký byl dnes výslech?“</p>
			<p class="MLP-text">„Beran, beran, zapírá a&#160;zapírá, ale dnes,“ Mateřovský se spokojeně usmál, „přece se podřekl; poprvé.“</p>
			<p class="MLP-text">Bratr rychle vstal a&#160;dychtivě se ptal, co, jak.</p>
			<p class="MLP-text">„Sice málo, maličko, a&#160;hned lišák starý uhýbal, ale slovo bylo již venku. Vystřelená rána nedá se chytit.“</p>
			<p class="MLP-text">„A&#160;co&#160;–“</p>
			<p class="MLP-text">„Z&#160;toho podřeknutí jenom světýlko, slabá, ne tuze zřetelná stopa, přece však jen stopa.“</p>
			<p class="MLP-text">„O&#160;těch uprchlých?“</p>
			<p class="MLP-text">„Ne, o&#160;nových kacířích.“</p>
			<p class="MLP-text">„Tak! A&#160;kde&#160;–“</p>
			<p class="MLP-text">Hradecký Mateřovský okamžik upíral mlčky své smolné oči na bratra a&#160;jen se usmíval, pak vyhrkl:</p>
			<p class="MLP-text">„Ne ve vinicích, ale tady, v&#160;Praze!“</p>
			<p class="MLP-text"><span>„Jak! Že by tu ještě byli? Byli tu, arciť jen malé hnízdo, a&#160;to se vybralo, pamatuju se, před desíti, a&#160;víc, před třinácti lety, to na ně uhodil farář ve čtvrti svatojindřišské, to tam hospodský Partáček přechovával žitavského predikanta Stránského, tuze nebezpečného kazatele, kacíře tuze smělého; bylo to ve Vajblově domě, a&#160;ten Vajbl, považ, byl radním na Novém Městě, radním povídám, a&#160;takovou nečistotu kacířskou přechovával. Ten Stránský podával v&#160;jeho domě sub utraque</span><span class="char-style-override-1"><a id="footnote-30240-66-backlink" class="footnote-link" href="#footnote-30240-66">66</a></span><span>.“</span></p>
			<p class="MLP-text">„Ale komu, Pražanům?“</p>
			<p class="MLP-text">„Několika zbloudilým Pražanům. Všecky je schytali a&#160;zavřeli, jen ten predikant utekl, toho nedostali. Od těch časů byl pokoj. A&#160;teď, povídáš, že by zas&#160;–“</p>
			<p class="MLP-text">„Dle toho, jak se ten vinař podřekl, bych myslil, že se i&#160;tu v&#160;Praze skrývají a&#160;scházejí. Kde, o&#160;tom nemám té chvíle ani zdání. Ale budu pátrat, dáme si záležet. Praha musí být čistá. Rád bych, abychom byli hotovi do kanonizace sv. Jana Nepomuckého.“</p>
			<p class="MLP-text">„To si dlouhou lhůtu nekladeš.“</p>
			<p class="MLP-text">„Ale musí to do té doby být, tady a&#160;ve vinicích. Tam bude potřeba generální vizitace. Přičiním se u&#160;konzistoře, aby ji včas smluvili s&#160;viničním úřadem.“</p>
			<p class="MLP-text">„Ale teď hned ne.“</p>
			<p class="MLP-text">„Kdežpak! Teď jsou poplašeni, vzhůru. Musíme je pouspat.“</p>
			<p class="MLP-text">„Pražský“ bratr se usmál a&#160;přikýval hlavou v&#160;plném souhlase a&#160;porozumění.</p>
			<p class="MLP-text-bez1radku--12-0">Téhož deštivého zářijového večera vypravil se deklamátor Svoboda do své hospůdky U&#160;Vorlíčků, kamž neměl daleko. Přes ramena přehodil si svůj tmavý plášť s&#160;límcem, vzal hůl a&#160;lucerničku, ve které však nerozsvítil, ač bylo husté temno. Klikatinou Týnské, neosvětlené ulice kráčel najisto kolem nároží křivolace vystupujících, pod oblouky tu tam mezi domy ve výši patra se přepínajícími. V&#160;zardělé záři linoucí se z&#160;oken leskla se dlažba i&#160;její bláto. Opodál Týnského kostela, jenž trčel jako obrovitý stín nad úzkou ulicí, hořela visutá svítilna v&#160;dlouhém, šerém průjezdu starého patrového domu. Rudý její plamen nevalně osvětloval jenom kraj průjezdu; dále šero a&#160;za průjezdem v&#160;úzkém nádvoří temno, jímž černala se nalevo v&#160;patře dlouhá pavlač, napravo slepá zeď sousedního domu a&#160;v&#160;pozadí nevysoké stavení šindelové střechy, to, ve kterém byli Tomáš s&#160;Helenkou na tajné bratrské pobožnosti.</p>
			<p class="MLP-text">Tam všude ani světélka; jen vpředu do ulice v&#160;přízemní hospodě U&#160;Vorlíčků svítili. Tam vešel deklamátor Svoboda.</p>
			<p class="MLP-text">V&#160;klenuté nevelké místnosti skoro prázdno. U&#160;jednoho stolu čtyři řemeslníci bez paruk hráli v&#160;karty, u&#160;vedlejšího stolu dva sousedé v&#160;parukách.</p>
			<p class="MLP-text">Deklamátor zamířil rovnou ke stolu v&#160;pravém koutě nedaleko kamen. Tam bylo jeho místo, tam sedal každý večer. Když hospodský dával mu na stůl pintu piva, zeptal se deklamátor tiše:</p>
			<p class="MLP-text">„Přišel?“</p>
			<p class="MLP-text">Hospodský zakroutil hlavou a&#160;také tak opatrně tiše dodal:</p>
			<p class="MLP-text">„Ale čekám ho dnes najisto.“</p>
			<p class="MLP-text">A&#160;dost. Odešel od stolu, postavil se u&#160;hráčů, pozoruje hru, za chvilku přisedl k&#160;sousedům, podal jim šňupec ze své tmavé kulaté tabatěrky a&#160;připletl se do jejich hovoru, jednajícího o&#160;události, jež se zběhla nedaleko, v&#160;Železné ulici, že tam umřel Vavřinec Straka, krejčí, že udělal před svou smrtí poslední vůli, ale svého jediného syna že exhereditýroval, protože se k&#160;němu šeredně zachoval, neboť na otci vypresoval svůj mateřský díl a&#160;ty peníze pak ničemně a&#160;darebně proutratil a&#160;tak říkaje rozházel, a&#160;pak že na tatíka pořád ještě dorážel a&#160;i nevážlivě ruku svou na něj položil a&#160;otce zaškrtit chtěl, a&#160;když se lidé z&#160;domu sběhli, utekl a&#160;pryč,&#160;– ten tam, že se z&#160;dešperací dal na vojnu, teď že o&#160;něm žádný nic neví, jen to, že z&#160;vojny zběhl a&#160;někam do Nydrlantu se dostal&#160;–</p>
			<p class="MLP-text">Hospodský, když poseděl se sousedy, zašel také ze zdvořilosti k&#160;deklamátoru Svobodovi. Přisedl, začal o&#160;počasí, nahlas, pak opřev lokty na stolní desce, přiklonil se k&#160;hosti a&#160;tlumeně řekl, že se diví, že bratr nejde, a&#160;Novotný, mínil uvězněného starého vinaře, že byl už na žebřík hozen, ale nic, ani slova z&#160;něho nedobyli, to že jisto.</p>
			<p class="MLP-text">„A&#160;co to děvče,“ přišeptal deklamátor, mrknuv po sousedech. „Jak to u&#160;výslechu&#160;–“</p>
			<p class="MLP-text">„Také nic, nic o&#160;tom útěku, že o&#160;něm nevěděla, to že bratr smluvil s&#160;Žitavcem, ale jinak nic ani o&#160;bratrovi, ani o&#160;Vostrém. Mám to od purkmistrova služebníka,“ doložil hospodský, „ten sedí v&#160;předsíni na rathouze a&#160;ví všecko.“</p>
			<p class="MLP-text">Deklamátor zasmušile pokyvoval hlavou a&#160;tiše povzdechl:</p>
			<p class="MLP-text">„Kdo by si pomyslil! Tak ji omámili!“</p>
			<p class="MLP-text">Hospodský se ohlédl, a&#160;vida, že jeden z&#160;hráčů má dopito, odskočil mu nalit, pak opět přisedl k&#160;Svobodovi a&#160;zeptal se tlumeně, co mladý Březina.</p>
			<p class="MLP-text">„Zatím nic nepozoruju; podezření měl, ale uchlácholil jsem ho,“ v&#160;modrých očích mu blesklo úsměškem, „Panenkami Mariami. Hodný mladík, ale od jezovitů popletený. Jako všichni,“ přidal trpce a&#160;zas se ohlédl po dveřích.</p>
			<p class="MLP-text">Těmi v&#160;ten okamžik vstoupil nějaký soused vysoké, hubené postavy, zmoklý, v&#160;zablácených střevících, Fiala soustružník. Pozdravil se se všemi, zabroukal na nepohodu, to že měl cestu, že musil do Roztok, to že bylo, déšť, bláto&#160;– Přisedl k&#160;Svobodovi. Ten upíral na něj pátravě oči, chtěje vyzkoumati, s&#160;jakou přichází, a&#160;potichu se optal, jak je.</p>
			<p class="MLP-text">„Dobře.“</p>
			<p class="MLP-text">Mluvili dál o&#160;cestě, o&#160;počasí, o&#160;všedních záležitostech, žádný však ani slovem nezavadil o&#160;to, nač každý myslil. Fiala požádal o&#160;chléb a&#160;sýr, najedl se, vypil sklenici piva, pak vstal, měl se k&#160;odchodu, že je unaven, že by si rád lehl.</p>
			<p class="MLP-text">„Svezu se s&#160;vámi.“ Svoboda rozsvítil si v&#160;lucerně o&#160;lojovou svíčku hořící na stole. Dali dobrou noc a&#160;odešli. Hospodský, vzav prázdné sklenice, šel jakoby náhodou s&#160;nimi na síň. Tam se všickni zastavili a&#160;Fiala tiše oznámil hospodskému, že se bratři šťastně dostali z&#160;vinice, tři dni pak že se skrývali v&#160;Podhoří a&#160;v&#160;noci na dnešek že vyrazili.</p>
			<p class="MLP-text">„Ale nahledal jsem se, nežli jsem vypátral jejich stopu. Od bratra k&#160;bratru jsem musil&#160;–“</p>
			<p class="MLP-text">„Zaplať pánbůh,“ povzdechl hospodský spokojeně. Byl by rád zvěděl zevrubnější zprávu, Svoboda však jej napomenul, aby šel, aby titam v&#160;světnici si nepovšimli, zítra že mu to poví. Vykročil do šerého průjezdu, po jehož stěnách a&#160;stropě poletovaly jako splašené zášlehy světla i&#160;stíny, jak vítr zmítal visutou svítilnou. Ale jen stanul na ulici před průjezdem, sfoukl světlo ve své lucerně. Husté kolem šero; v&#160;něm se černaly staré domy vpravo vlevo. Týnský chrám, jeho pilíře, vysoká okna tmou zalitá nad oběma jako černá mátoha tratící se ve výši v&#160;temnotách.</p>
			<p class="MLP-text">Svoboda, vzav Fialu za ruku, zašel s&#160;ním k&#160;chrámovému pilíři. Tam v&#160;černém ústraní začal se Fiala zpovídat Nachyluje se k&#160;Svobodovi, postavou menšímu, šeptem vypravoval, kterak se doptal na bratra Vostrého s&#160;Tomášem, kde se ukrývají, co dalo Vostrému, nežli se dostal z&#160;Kantůrky, jednu chvíli že se biřic hnal kolem něho v&#160;réví ležícího, divže o&#160;něj nezakopl. Tu se Fiala odmlčel. Ozvalyť se v&#160;pusté, liduprázdné ulici kroky. Někdo šel kolem s&#160;lucerničkou; než až k&#160;nim za pilíř se její světlo nedostalo. Chodec přešel, kroky jeho i&#160;hůl utichly.</p>
			<p class="MLP-text">Fiala šeptal zase dál o&#160;tom, jak uprchlíci vyrazili a&#160;že nejprve chtějí k&#160;Českému Brodu; za ty první dni od útěku, a&#160;pak než opět se z&#160;nového úkrytu vydají na další cestu, že nejprudší honba za nimi přejde a&#160;tak že s&#160;pomocí boží se dostanou na hranice i&#160;za ně, ale že to nějaký čas potrvá.</p>
			<p class="MLP-text">„Dostanou, doufám,“ přisvědčil Svoboda, „nejhorší mají za sebou, zaplať pánbůh.“</p>
			<p class="MLP-text">„U&#160;bratra,“ Fiala mínil deklamátorova bratra, myslivce, „hodlají se také zastavit.“</p>
			<p class="MLP-text">„Arci, arci; ale nebudou všickni. To děvče, to děvče!“ dodal s&#160;povzdechem. „Jak se jen stalo&#160;– Kdybychom ji mohli z&#160;toho vytrhnout&#160;– Všímej si jí dobře. A&#160;teď jdi, bratře. Bůh tě pozdrav za novinu. Zítra přijď.“</p>
			<p class="MLP-text">Podali si ruce. Fiala zamířil k&#160;Staroměstskému rynku, deklamátor v&#160;opačnou stranu, k&#160;sv. Jakubu. Záhy zmizeli ve tmách černé, klikaté uličky, do jejíhož ticha hrčela voda ze žlabů.</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-30240-65" class="footnote-anchor" href="#footnote-30240-65-backlink">65</a>  Těchto pět věcí měj před očima, totiž: 1. Přetvařuj se. 2. Zatajuj. 3. Nikomu nevěř. 4. Všechno chval. 5. Hleď, ať cokoli děláš…</p>
				</div>
				<div class="footnote">
					<p class="MLP-pozn-pod-carou"><a id="footnote-30240-66" class="footnote-anchor" href="#footnote-30240-66-backlink">66</a>  Pod obojí způsobou. <span class="char-style-override-3">Pozn. red. </span></p>
				</div>
			</div>
		</div>
</body>
</html>