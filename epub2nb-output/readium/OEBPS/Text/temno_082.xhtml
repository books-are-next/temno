<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-79</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-76" class="MLP-uroven2-kapitola">LXXVI</p>
			<p class="MLP-text-bez1radku">Za kalného listopadového odpoledne pracoval Machovec, někdy myslivec, teď zahradník, ve velké zahradě na předměstí Žitavy města. Znenadání přišel k&#160;němu cizí muž, vysoký, hubený, kterého ochotně uvítal, když cizinec se ohlásil, že je z&#160;Prahy, Fiala soustružník, přítel nebožtíka deklamátora Svobody.</p>
			<p class="MLP-text">„Podle jména tě znám,“ pravil Machovec, „bratr Svoboda tě jmenoval, když jsem byl u&#160;něho v&#160;Praze, a&#160;taky dcery myslivce Svobody kopidlanského mně vypravovaly, žes jim zachránil Kralickou, kterou si bratr deklamátor u&#160;tebe schoval.“</p>
			<p class="MLP-text">„Kde jsou myslivcovy děti?“</p>
			<p class="MLP-text">„Utekli z&#160;Čech, všichni, tři synové, myslivci, a&#160;dvě jejich sestry, jsou dosud pohromadě, tady za Žitavou ve vsi. A&#160;ty&#160;–“</p>
			<p class="MLP-text">„Taky jsem se přistěhoval, včera; chci si s&#160;pomocí boží v&#160;městě zavést řemeslo. Bude mně doufám líp. Přestanou strachy; každou chvíli jsem čekal, že mne odvedou, že pro mne přijdou.“</p>
			<p class="MLP-text">„Chytili někoho v&#160;tom shromáždění?“</p>
			<p class="MLP-text">„Dva; hospodského, toho teď pustili, a&#160;bratra Sekeru. Ale žádný z&#160;nich nic nevyzradil, nikoho nejmenoval; ale člověk přec nebyl jistý. A&#160;ty přetvářky ustavičné&#160;–“</p>
			<p class="MLP-text">„Tak, bratře, ty a&#160;nepokojné svědomí; ale tady se utiší. Mně se také ulehčilo, mám pokoj mysli.“</p>
			<p class="MLP-text">„Co bratr Vostrý&#160;–“</p>
			<p class="MLP-text">„Ten je zase v&#160;Čechách, v&#160;Hradecku. Tam je mnoho bratří, tam se to dá držet, a&#160;on nepoleví, do smrti bude navštěvovat ukryté semeno a&#160;outěchu roznášet.“</p>
			<p class="MLP-text">„A&#160;tvůj syn?“</p>
			<p class="MLP-text">„Tomu se poštěstilo. Dostal se na sousední panství do myslivecké služby. Nejvíc mu pomohlo, že pěkně troubí na valdhornu.“</p>
			<p class="MLP-text">„A&#160;dcera?“</p>
			<p class="MLP-text">„Dcera?“ Machovec stáhl obočí. „Je se mnou tady. Ale pojď do stavení, chleba si ukrojit.“ Když docházeli k&#160;nevelkému dřevěnému domku v&#160;koutě zahrady pod košatou, vysokou hruškou, teď už skoro bez listí, stála Helenka venku a&#160;dívala se přes plot, jako by někoho vyhlížela.</p>
			<p class="MLP-text">„Tamhle je má dcera,“ ukázal Machovec. „Ani neslyší, že přicházíme. To se někdy tak zamyslí, zadívá v&#160;tuhle stranu,“ dodal zasmušile.</p>
			<p class="MLP-text">„Na polední,“ doplnil Fiala.</p>
			<p class="MLP-text">„Uhodls. Kde jsou Čechy.“</p>
			<p class="MLP-text">„Praha.“</p>
			<p class="MLP-text">Machovec hlavou přisvědčil a&#160;s&#160;povzdechem opakoval: „Praha. Ty tedy víš&#160;–“</p>
			<p class="MLP-text">„Ještě nezapomněla.“</p>
			<p class="MLP-text">„Sic ani nepovzdechne, je pravá ve víře, opravdu, ale na Prahu myslím nezapomněla. Helenko!“</p>
			<p class="MLP-text">Rychle se obrátila a&#160;šla k&#160;nim, vážná, a&#160;vážnou zůstala, i&#160;když uslyšela, že příchozí je krajan, bratr; ale když Machovec řekl, že Fiala přichází z&#160;Prahy, že je přítel nebožtíka bratra deklamátora, nějak jí překmitlo v&#160;očích.</p>
			<p class="MLP-text">„Důvěřoval mně,“ dodal Fiala ne bez úmyslu.</p>
			<p class="MLP-text">Vešli do stavení; Helenka uctila hosta.</p>
			<p class="MLP-text">Když za chvíli přišel pomocník s&#160;nějakým dotazem, Machovec vyšel ven, aby ukázal, co dělat. Jen vykročil, obrátila se Helenka k&#160;Fialovi, jako by mu chtěla něco říci. Ale neřekla. Než on uhodl. Přistoupil k&#160;ní.</p>
			<p class="MLP-text">„Nebožtík bratr deklamátor mně vypravoval, všecko mně pověděl, a&#160;dřív už mně uložil, abych tě nespouštěl z&#160;očí.“</p>
			<p class="MLP-text">„Tedy víte,“ řekla Helenka tiše a&#160;sklopila oči. „A&#160;víte-li také o&#160;něm, kde je, co&#160;–“</p>
			<p class="MLP-text">„Mladý Březina, vím. Je v&#160;seminarium, bude knězem.“</p>
			<p class="MLP-text">„Jezuitou?“</p>
			<p class="MLP-text">„To ne, světským knězem.“</p>
			<p class="MLP-text">Nic neřekla, ani nepovzdechla, pobledla však, obrátila se. A&#160;Fiala si pomyslil:</p>
			<p class="MLP-text">„Ba, nezapomněla.“</p>
			<p class="MLP-text">Vtom se vrátil Machovec.</p>
			<p class="MLP-text para-style-override-1"><span></span></p>
		</div>
</body>
</html>