<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>temno-32</title>
		<link href="../Styles/temno_idstyles.css" rel="stylesheet" type="text/css"/>
	</head>
	<body id="temno" xml:lang="cs-CZ">
		<div>
			<p id="toc_marker-29" class="MLP-uroven2-kapitola">XXIX</p>
			<p class="MLP-text-bez1radku">Nazejtří, v&#160;pátek, loučila se svatá misie s&#160;Dobruškou. Po slavném vyzvánění všemi zvony pozdě odpoledne měl P. Mateřovský na rynku kázání. Bylo poslední, ne však závěrkou celé šestidenní činnosti hradeckých jezovitů. Ta se měla státi po kázání na hřbitově.</p>
			<p class="MLP-text">Tam na volném místě za kostelem přichystal hrobař hranici suchého dříví. Oba jezovitští fámulové vytahovali u&#160;ní ze tří pytlů knihy většinou staré, ale také zánovní, hlavně ze Žitavy tajně sem dopravené, všechny tady pobrané. Byly mezi nimi také ty, které P.&#160;Koniáš přivezl si z&#160;Očelic, které sebrali na Skalce, a&#160;jiné, které lidé přinesli po kázáních, hlavně Koniášových, sami, dobrovolně na děkanství nebo je tam tajně poslali.</p>
			<p class="MLP-text">Také tři knihy starého Lemfelda, všecka jeho bibliotéka, dostaly se mezi ty na hranici odsouzené. Stařec sám jich nevydal, nepřihlásil se s&#160;nimi, aniž je tajně poslal; P. Koniáš mu je vydral. Stopu k&#160;nim našel na Skalce. Mezi knihami Machovcovi odňatými byla jedna s&#160;podpisy a&#160;zápisy rodu Jiřího Lemfelda, kterou měl Machovec vypůjčenu. Koniáš zeptal se na děkanství, hned jak se vrátil ze Skalky, znají-li někoho toho jména.</p>
			<p class="MLP-text">Uslyšel o&#160;starém měšťanu a&#160;že nic proti němu není, v&#160;kostele že sic často nebývá, protože je vysokého věku a&#160;stonavý, ale ke správě boží že chodí jak náleží. Koniáš jen pokyvoval hlavou, jako by rád slyšel, hned však nazejtří časně ráno zašel s&#160;P. Firmem a&#160;s&#160;fámulem do Lemfeldova stavení. Dlouho se tam neomeškal. Za půl hodiny se vrátil na děkanství a&#160;položil tam, usmívaje se, tři knihy na stůl a&#160;ukázal na ně kulatému, žasnoucímu děkanovi:</p>
			<p class="MLP-text">„Tu ho máte, zbožného, pravověřícího křesťana Jiřího Lemfelda!“</p>
			<p class="MLP-text">Teď ležely ty tři knihy na hřbitově mezi ostatními obnažené, oškubané. Strhlť z&#160;nich kostelník tak jako ze všech větších starých desky. Celá hromada desek se tu kupila, dřevěné desky koží potažené, prosté i&#160;s&#160;kováním, mosazných rohů, se sponami i&#160;bez nich nebo s&#160;řeménky. Desky strhali, aby obsah jejich snáze chytil a&#160;rychleji vzplanul a&#160;shořel. Knihy byly označeny cedulkami s&#160;jmény dosavadních majetníků, jimž byly pobrány. Knihy vsak těch, kteří je dobrovolně odevzdali na děkanství, byly bez cedulek.</p>
			<p class="MLP-text">Jména kajících majetníků neměla tu u&#160;hranice být vyvolána; té potupě ušla. To byla odměna za tu poslušnost.</p>
			<p class="MLP-text">Kázání skončeno; po něm šum a&#160;hluk zástupu beroucího se za jezovity z&#160;náměstí do kostela na poslední misijní pobožnost. Před kněžími houfec žáků a&#160;žaček, jež vedl kantor Vondřejc a&#160;jeho mládenec. Zpívaje mariánskou hrnul se zástup ulicí kolem děkanství do hřbitovních vrat, do kostela, z&#160;jehož příšeří mihotaly se na oltáři plameny svěc trojí řadou jako zlaté hvězdy.</p>
			<p class="MLP-text">Když pobožnost dokonána, když varhany dohrály, valilo se vše z&#160;kostela ven k&#160;přichystané hranici. Žáčkové a&#160;žačky s&#160;kantory před třemi misionáry v&#160;černých klerikách a&#160;vysokých kvadrátkách, před kulatým děkanem a&#160;jeho kaplanem v&#160;bílých komžích. Hřbitov nestačil, tíseň všude. I&#160;na obrubě stáli chlapci a&#160;výrostkové. Všichni byli dychtiví divadla, každý chtěl spatřit zvláštní tu popravu.</p>
			<p class="MLP-text">Smrákalo se, ticho, ani zavanutí. Byl dusný červencový podvečer. Ani lístek se nehnul na kvetoucích lipách u&#160;kostela; všude po hřbitově i&#160;dál za něj těžká jejich vůně. Pojednou v&#160;sraženém zástupu šerém, jako vjedno slitém, rudě prošlehlo. Plameny zapraskaly v&#160;hranici, prolézaly jí, vyrazily z&#160;ní a&#160;šlehaly do výše. Červená zář poletovala nejostřeji po těch, kteří stáli nejblíže: bledý Koniáš, krevnatý Mateřovský i&#160;P. Firmus, jehož široká brada začala se radostným dojmem hýbat, i&#160;děkan s&#160;kaplanem a&#160;za nimi městské právo, purkmistr, syndikus, radní, mezi nimi také Mikuláš Doubrava.</p>
			<p class="MLP-text">Ti vzadu v&#160;zástupu se tlačili, krky natahovali, na špičky se stavěli, zvláště když od ohně se ozval misionářův hlas; to Koniáš měl krátké proslovení: ať zhynou ty knihy, kořen zla, dílo ďáblovo, plné bludů a&#160;kacířství, ať se s&#160;nimi spálí hříšná láska k&#160;nim. Pokynul a&#160;student fámulus podal první svazky a&#160;volal: „Knihy Václava Machovce, myslivce ze Skalky!“ Kostelník je vzal a&#160;hodil nejprve starou bibli odranou, bez desek, do plamenů. Vtom kantor Vondřejc švihl pravicí nad hlavou, dupl nohou a&#160;zanotoval:</p>
			<p class="MLP-verse--I---12-12">Zapalte kacířské bludy&#160;—</p>
			<p class="MLP-text-bez1radku">Do toho hned mečivý tenor učitelského mládence i&#160;příval svěžích hlasů dívčích a&#160;chlapeckých:</p>
			<p class="MLP-verse--I---12-12">— zkazte pekelné obludy,<br/>spalte pohanské nevěry&#160;—</p>
			<p class="MLP-text">Za biblí padla do plamenů druhá, třetí kniha. Listy starých tisků žárem se prudce kroutily, čepejřily, černaly a&#160;v&#160;okrajích hned řeřavěly, hořely. A&#160;zase do nich žuchlo, jak kostelník i&#160;fámulus přihazoval nové; chomáče jisker vyletěly a&#160;zase chytal svazek za svazkem a&#160;zase volal student fámulus jména majetníků, Jiřího Lemfelda, jež prudčeji hnulo zástupem, jména sedláků očelických.</p>
			<p class="MLP-text">Kniha za knihou míhala se nad žíznivými plameny, padala do nich. Hořely a&#160;hynuly radost a&#160;chlouba předků, utěšení nejednoho pokolení ve chvílích úzkosti a&#160;zármutku, hynula jediná útěcha, opora i&#160;útočiště posledních věrných víře svých otců. V&#160;popel se rozpadávaly bible svatá i&#160;postila Husova, Komenského Praxis, Hlubina bezpečnosti, zánovní Klejchova Koruna pobožnosti a&#160;jiné a&#160;jiné. Měkké chuchvalce tmavého dýmu letěly rovně k&#160;tmějícímu se nebi a&#160;s&#160;nimi hlahol školních zpěváčků, uvábených neobyčejným divadlem, zpívajících chutě, plnými hlasy strašlivou kletbu, kteréž nerozuměli, která, jakož všechno to autodafé, utvrzovala a&#160;sílila vštěpovanou jim ošklivost a&#160;nenávist k&#160;slavné minulosti a&#160;k&#160;velikým jejím duchům. Plným hlasem zpívali a&#160;slavili to, co, jak jim kázali, bylo pro spásu všech:</p>
			<p class="MLP-verse--I---12-12">Hořiž, hořiž, Jene Huse,<br/>ať nehoří naše duše&#160;–</p>
			<p class="MLP-text">Na tvářích misionářů uspokojení; právo městské za nimi ve vážném postoji, jako by přihlíželo náboženskému výkonu. Jen radní Doubrava víc klopil zrak, nežli se díval do plamenů, nebo úkosem pohlédl po hrozných misionářích a&#160;myslil na starého Lemfelda a&#160;Machovce myslivce, ten že se statečně rozhodl, a&#160;on, Doubrava, že pořád obojetný, jinou víru v&#160;srdci a&#160;jinou v&#160;ústech. A&#160;myslil na svých sedmnáct nekatolických knih a&#160;lekal se, jak dlouho ještě bude možná je ukrývat, jak dlouho ještě bude moci sám sebe tajit&#160;–</p>
			<p class="MLP-text">Plameny vysoko šlehaly, praskaly, kotouče dýmu hustěji se valily a&#160;hlaholně nesl se dusným červencovým večerem zpěv dětí nad hroby, za obrubu a&#160;dál mezi ztemnělá stavení roubená.</p>
			<p class="MLP-text">Starý Lemfeld seděl doma v&#160;koutě u&#160;dveří skleslý, sepjaté ruce na klíně, hlavu pochýlenu, sám a&#160;sám. Nikoho neměl a&#160;lidé z&#160;domu odběhli na hřbitov. Nikoho neměl, a&#160;co mu zůstalo drahého po předcích, staré knihy, jeho poklad, té chvíle pálili. A&#160;zpívali k&#160;tomu. Děti, odcizené děti zpívají, jak je ve škole učili! Temný ohlas jejich hlaholu zalehl až do šeré jizby, do smutného jejího ticha.</p>
			<p class="MLP-text">V&#160;tmavém koutě u&#160;dveří vztyčila se bílá starcova hlava. Okamžik naslouchala, ale vtom už se potřásala od bolestného pláče.</p>
		</div>
</body>
</html>